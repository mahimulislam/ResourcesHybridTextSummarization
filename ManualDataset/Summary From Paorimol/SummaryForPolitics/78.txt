একে একে ৪২টি মামলা থেকে খালাস পেয়েছেন সাবেক স্বৈরশাসক এইচ এম এরশাদ। একমাত্র মেজর জেনারেল আবুল মঞ্জুর হত্যা মামলায় তিনি আটকে আছেন। এই মামলার গতিপ্রকৃতি আর তাঁর রাজনৈতিক ‘নড়াচড়া’র সঙ্গে একটা যোগসূত্র খুঁজে পাচ্ছেন রাজনীতিসংশ্লিষ্ট ব্যক্তিরা। এরশাদ নিজেও মামলার কারণে চাপে থাকার কথা মাঝেমধ্যেই বলেন। সর্বশেষ ২০ নভেম্বর জাতীয় নির্বাচনে দলের মনোনয়নপ্রত্যাশীদের সাক্ষাৎকার গ্রহণ অনুষ্ঠানে জাপা চেয়ারম্যান বলেন, ‘এখনো আমার নামে মামলা আছে। একটা দিনের জন্যও মুক্ত ছিলাম না, এখনো নেই। ’

এরশাদের এই বক্তব্যের দুদিন আগে ১৮ নভেম্বর মঞ্জুর হত্যা মামলায় এরশাদসহ পাঁচ আসামির বিরুদ্ধে অধিকতর তদন্ত প্রতিবেদন দাখিলের তারিখ পিছিয়ে আগামী ১৭ জানুয়ারি ধার্য করেন আদালত। জাতীয় পার্টির নেতারা নাম প্রকাশ না করার শর্তে বলেন, আওয়ামী লীগ ও বিএনপি—যখন যে দল ক্ষমতায় থাকে, তারা মামলাটিকে এরশাদের বিরুদ্ধে ‘গুটি’ হিসেবে ব্যবহার করে। আদালত সূত্র জানায়, ২০১৪ সালের ১০ ফেব্রুয়ারি এই মামলার রায়ের দিন ধার্য ছিল। কিন্তু রাষ্ট্রপক্ষের আবেদনে অধিকতর তদন্তের প্রক্রিয়া শুরু হয়