মামলা ও গ্রেপ্তার–আতঙ্কে গতকাল প্রচারণা শুরুর প্রথম দিনে বিএনপির প্রার্থীরা ছিলেন অনেকটা ম্রিয়মাণ। প্রতীক পেয়েই বিক্ষিপ্তভাবে কিছু জায়গায় মিছিল ছাড়া সারা দেশে তেমন উৎসাহের সঙ্গে প্রচারণায় নামেননি ধানের শীষ প্রতীকের প্রার্থীরা। গতকাল প্রচারণা শুরুর প্রথম দিনেই ঢাকা মহানগর বিএনপির (উত্তর) সহসভাপতি আবদুল আলী নকীকে রাজধানীর গুলশান থেকে গ্রেপ্তার করা হয়। ঐক্যফ্রন্টের শীর্ষ নেতা ড. কামাল হোসেন, কেন্দ্রীয় নেতা আ স ম আবদুর রব, আবদুল কাদের সিদ্দিকী, বিএনপি নেতা নজরুল ইসলাম খান ও আবদুল আউয়াল মিন্টু কাল সিলেটে যাবেন। সীতাকুণ্ডের ভাটিয়ারিতে বিএনপির প্রার্থী ইসহাক চৌধুরীর বাড়িতে বৈঠক করার সময় পুলিশ ঘেরাও করে ১৫ জনকে আটক করেছে। নোয়াখালীর কবিরহাট ও নাটোরের লালপুরে ধানের শীষের প্রচার-গাড়িতে হামলার ঘটনা ঘটেছে। বিএনপি অনেক আগে থেকেই অভিযোগ করে আসছে, নির্বাচনে এখনো সবার জন্য সমান সুযোগ তৈরি হয়নি। ‘গায়েবি’ মামলায় গ্রেপ্তার, হয়রানিসহ নানামুখী চাপের ভেতরে তারা নির্বাচনে অংশ নিচ্ছে