ওমানে সড়ক দুর্ঘটনায় নিহত চার বাংলাদেশির মধ্যে তিনজনের বাড়িই মৌলভীবাজারে। 
এঁরা হলেন কুলাউড়া উপজেলার শরীফপুর ইউনিয়নের সঞ্জরপুর গ্রামের সবুর আলী (৩৩), হাজীপুর ইউনিয়নের বিলেরপার গ্রামের লিয়াকত আলী (৩৫) ও কমলগঞ্জ উপজেলার আলীনগর ইউনিয়নের চিতলীয়া বাজারের টিলালাইন এলাকার আলম আহমদ (৩৫)।
নিহতদের পরিবার সূত্র জানায়, ওমানের আদম এলাকায় গত রবিবার (২ ফেব্রুয়ারি) সেই দেশের সময় বিকেল ৪টায় সড়ক  দুর্ঘটনা ঘটে। কাজ শেষে সাইকেলযোগে বাসায় ফেরার পথে  দ্রুতগতির প্রাইভেট কারের ধাক্কায় ঘটনাস্থলেই নিহত হন তিনজন। 
আশঙ্কাজনক অবস্থায় হাসপাতালে নেওয়ার পর আরেকজন মারা যান।
কুলাউড়া উপজেলার শরীফপুর ইউনিয়নের সঞ্জরপুর গ্রামের নিহত সবুর আলীর মামাতো ভাই কামাল খান জানান,  নিহত সবুর আলী গ্রামের আব্দুস শহীদের ছেলে।
কমলগঞ্জ উপজেলার আলীনগর ইউনিয়নের নিহত আলমের ছোট ভাই ওয়াসিম জানান, তাঁর বড় ভাই পরিবারের স্বচ্ছলতা ফিরিয়ে আনার আশায় ধার-দেনা করে ছয় মাস আগে ওমানে পাড়ি দেন। 
কিন্তু ভাগ্যের নির্মম পরিহাস পরিবারের সচ্ছলতার জায়গায় আজ বাড়িতে আহাজারির মাতম। 
নিহতের স্ত্রী ও দুই সন্তান রয়েছে।
হাজীপুর ইউনিয়নের চেয়ারম্যান আব্দুল বাছিত বাচ্চু বলেন, 'সবার মরদেহ যাতে দ্রুত দেশে ফিরে আসে, সে জন্য সংশ্লিষ্ট মন্ত্রণালয়ের সহযোগিতা কামনা করছি।'
