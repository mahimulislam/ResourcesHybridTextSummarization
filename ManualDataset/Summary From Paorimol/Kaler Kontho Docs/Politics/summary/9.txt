জাতীয় পার্টির কো-চেয়ারম্যান পদ থেকে গোলাম মোহাম্মদ (জি এম) কাদেরকে অব্যাহতি দিয়েছেন দলটির চেয়ারম্যান হুসেইন মুহম্মদ এরশাদ। একই সঙ্গে সাংগঠনিক দায়িত্ব থেকেও তাঁকে অব্যাহতি দেওয়া হয়েছে। গতকাল শুক্রবার এক সাংগঠনিক নির্দেশে তাঁকে অব্যাহতি দেওয়া হয়েছে বলে জানান জাতীয় পার্টির চেয়ারম্যানের ডেপুটি প্রেস সচিব খন্দকার দেলোয়ার হোসেন জালালী। নির্দেশে আরো বলা হয়, যেহেতু কাদের পার্টি পরিচালনা করতে সম্পূর্ণ ব্যর্থ হয়েছেন, পার্টির সাংগঠনিক কার্যক্রম ঝিমিয়ে পড়েছে এবং তিনি পার্টির মধ্যে বিভেদ সৃষ্টি করেছেন। পার্টির সিনিয়র নেতারাও তাঁর নেতৃত্বে সংগঠন করতে অপারগতা প্রকাশ করেছেন। এমতাবস্থায় সংগঠনের স্বার্থে পার্টির সাংগঠনিক দায়িত্ব এবং কো-চেয়ারম্যানের পদ থেকে গোলাম মোহাম্মদ কাদেরকে অব্যাহতি দেওয়া হলো। 
