বিএনপি মহাসচিব মির্জা ফখরুল ইসলাম আলমগীর বলেছেন, আমরা খুব স্পষ্ট করে বলতে চাই, এখন একটা পরীক্ষার সময়। আজ শুক্রবার শহীদ দিবস উপলক্ষে রমনার ইঞ্জিনিয়ার্স ইন্সটিটিউশন মিলনায়তনে এক আলোচনা সভায় তিনি এসব কথা বলেন।মির্জা ফখরুল বলেন, আজকে এই যে সংগ্রাম আমরা করছি, এই সংগ্রাম বিএনপির জন্য সংগ্রাম নয়, এই সংগ্রাম বেগম খালেদা জিয়াকে মুক্ত করবার সংগ্রাম নয়। এই সংগ্রাম দেশকে রক্ষা করবার সংগ্রাম, গণতন্ত্রকে রক্ষা করবার সংগ্রাম, স্বাধীনতা-সার্বভৌমত্ব রক্ষা করবার সংগ্রাম।তিনি বলেন, তাদের (সরকার) অনেক আশা ছিল, দেশনেত্রীকে আটক করলেই বোধহয় বিএনপি ভেঙে যাবে। আমরা দৃঢ়তার সাথে বলতে চাই, বিএনপি ভাঙেনি; বিএনপি আরও শক্তিশালী হয়েছে।

