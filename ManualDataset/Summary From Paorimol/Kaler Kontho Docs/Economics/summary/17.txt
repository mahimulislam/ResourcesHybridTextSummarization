সরকারের অগ্রাধিকারভিত্তিক যেসব প্রকল্প রয়েছে সেগুলো ছাড়া কম গুরুত্বপূর্ণ প্রকল্পে অর্থ ব্যয় করা যাবে না।
পরিপত্রে বলা হয়েছে, ২০১৯-২০ অর্থবছরের সংশোধিত বার্ষিক উন্নয়ন কর্মসূচি (এডিপি) চূড়ান্ত করা হয়েছে। কিন্তু সমসাময়িক সময়ে বৈশ্বিক মহামারি আকারে নভেল করোনাভাইরাসের প্রাদুর্ভাব বাংলাদেশে ছড়িয়ে পড়েছে। 
করোনাভাইরাসের উদ্ভূত পরিস্থিতি মোকাবেলায় সরকারকে অগ্রাধিকার খাতগুলোতে অতিরিক্ত অর্থ বরাদ্দ করতে হচ্ছে। 
এতে বলা হয়েছে, প্রত্যেক মন্ত্রণালয়, বিভাগের আওতাধীন সব দপ্তর ও স্বায়ত্তশাসিত প্রতিষ্ঠানের অধীন প্রকল্পগুলোর মধ্যে যেগুলো ‘সর্বোচ্চ অগ্রাধিকার’ চিহ্নিত সেগুলোর কার্যক্রম অব্যাহত থাকবে।
নির্দেশনায় বলা হয়েছে, মন্ত্রণালয় ও বিভাগের মধ্যম অগ্রাধিকার পর্যায়ের গুরুত্বপূর্ণ প্রকল্পের ক্ষেত্রে যেগুলোতে অর্থ ব্যবহার অবশ্যম্ভাবী সে ক্ষেত্রে স্বীয় বিবেচনায় অর্থ ব্যয় করতে হবে। আর কম গুরুত্বপূর্ণ প্রকল্পের ক্ষেত্রে অর্থ ব্যয় করার আগে অর্থ মন্ত্রণালয়ের অনুমোদন লাগবে।