"আরেকটি ভবন হেলে পড়েছে"

পুরান ঢাকার লালবাগের শহীদনগরের রাজ নারায়ণ ধর রোডের আরেকটি পাঁচতলা আবাসিক ভবন হেলে পড়েছে। এদিকে স্থানীয় বাসিন্দারা বলছেন, রাজ নারায়ণ ধর রোডের ৮ নম্বর গলিতে হেলে পড়া ওই ভবনের (হোল্ডিং নম্বর ৩৯৩) দুই পাশের আরও দুটি তিনতলা ভবন হেলে পড়েছে। গত রোববার রাজ নারায়ণ ধর রোডের একটি ভবন হেলে পড়ার খবরে সেটির বাসিন্দাদের সরিয়ে নেওয়া হয়। গতকাল সোমবার ভবনের ফটকে তালা দিয়ে বাড়ির বাসিন্দাদের সরিয়ে নিয়েছে ঢাকা দক্ষিণ সিটি করপোরেশন (ডিএসসিসি)। জানতে চাইলে ডিএসসিসির অঞ্চল-৩-এর আঞ্চলিক নির্বাহী কর্মকর্তা এস এম আনছারুজ্জামান প্রথম আলোকে বলেন, তাঁদের জানামতে ৩৯৩ নম্বর হোল্ডিংয়ের ভবনটি হেলে পড়েছে। তাই ভবনে ‘ঝুঁকিপূর্ণ, এই ভবনে বসবাস করা নিরাপদ নয়’ লেখা সাইনবোর্ড ঝোলানো হয়েছে