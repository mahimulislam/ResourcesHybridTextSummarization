নিকট-অতীতের নজির ধরলে এবারই সবচেয়ে কম মন্ত্রী-সাংসদ আওয়ামী লীগের মনোনয়ন থেকে বাদ পড়েছেন। ক্রীড়া উপমন্ত্রী আরিফ খান জয় ছাড়া মন্ত্রিসভার আর কেউ বাদ পড়ছেন না। মূল আলোচনা কেন্দ্রীয় কয়েকজন নেতার বাদ পড়া এবং নতুন কিছু মুখ নিয়ে। তবে আওয়ামী লীগের জ্যেষ্ঠ নেতারা প্রায় সবাই আছেন। গতকাল রোববার আওয়ামী লীগ ২৩০টি আসনে দলীয় নেতাদের মধ্যে মনোনয়নের চিঠি দেওয়া শুরু করে। এর মধ্যে আমির হোসেন আমু, তোফায়েল আহমেদ, মতিয়া চৌধুরী, মোহাম্মদ নাসিম, সৈয়দ আশরাফুল ইসলাম, খন্দকার মোশাররফ হোসেন, ওবায়দুল কাদের, আসাদুজ্জামান খান, নুরুল ইসলাম নাহিদ, আ হ ম মুস্তফা কামাল, আসাদুজ্জামান নূরসহ জ্যেষ্ঠ ও গুরুত্বপূর্ণ মন্ত্রীরা মনোনয়ন পেয়েছেন। তবে আনুষ্ঠানিকভাবে কোনো তালিকা প্রকাশ করেনি। এ পর্যন্ত যে তালিকা পাওয়া গেছে, তাতে কমবেশি ৩৮ জন সাংসদ বাদ পড়ছেন বলে জানা গেছে। কেউ নতুন করে মনোনয়ন পেয়েছেন, কারও চিঠিতে দুজনের নাম আছে। কোনো কোনো আসনে জোট ও শরিক দলের শক্ত প্রার্থী থাকার পরও দলীয় মনোনয়ন দেওয়া হয়েছে। দলীয় মনোনয়নের চিঠি দেওয়াকে কেন্দ্র করে গতকাল সকাল থেকেই বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয় উৎসবমুখর হয়ে ওঠে