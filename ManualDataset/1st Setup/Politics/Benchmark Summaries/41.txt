নাশকতার অভিযোগে করা মামলায় ৬৩ দিন ধরে কারাগারে আছেন চট্টগ্রাম মহানগর বিএনপির সাধারণ সম্পাদক আবুল হাশেম।
 কারাগারে যাওয়ার ১২ দিন পর ককটেল ছোড়ার একটি ঘটনার মামলায় তাঁকে গ্রেপ্তার দেখানোর আবেদন করেছিল পুলিশ। 
বিষয়টি জানাজানি হওয়ার পর আদালতে হাজির হয়ে ক্ষমা প্রার্থনা করেন মামলার বাদী সেই পুলিশ কর্মকর্তা। 
এরপর গ্রেপ্তার না দেখানোর আরেকটি আবেদন করেন তিনি।
আদালত সূত্রে জানা গেছে, নাশকতার মামলায় গোয়েন্দা পুলিশের হাতে গ্রেপ্তার হয়ে গত ২২ অক্টোবর থেকে চট্টগ্রাম কেন্দ্রীয় কারাগারে আছেন আবুল হাশেম। 
ওই আবেদনের বিষয়ে শুনানির দিন ধার্য ছিল গতকাল। 
কিন্তু শুনানি শুরু হওয়ার আগে হাশেমকে এই মামলায় গ্রেপ্তার না দেখানোর আবেদন করেন এসআই অসীম দাশ। 
এ সময় আসামির আইনজীবী আবদুস সাত্তার আদালতকে বলেন, একের পর এক ‘গায়েবি’ মামলা দিয়ে বিএনপির নেতা-কর্মীদের গ্রেপ্তার করছে পুলিশ। 
পরে আদালত এসআই অসীম দাশের কাছে কারণ জানতে চাইলে কাঠগড়ায় দাঁড়িয়ে তিনি নিজের অনিচ্ছাকৃত ভুলের জন্য আদালতের কাছে ক্ষমা চান। 
আদালত আসামি হাশেমকে এই মামলায় গ্রেপ্তার না দেখিয়ে কারাগারে পাঠানোর আদেশ দেন।