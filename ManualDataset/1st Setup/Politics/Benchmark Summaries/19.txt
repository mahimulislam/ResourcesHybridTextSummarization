টানা তৃতীয়বারের মতো শেখ হাসিনার নেতৃত্বে নতুন সরকারের মন্ত্রিসভার সদস্যরা শপথ নেবেন আগামীকাল সোমবার। 
মন্ত্রিসভায় কারা থাকছেন, সদস্যসংখ্যা কত হবে—এই প্রশ্নে আওয়ামী লীগের নেতাদের সবার উত্তর, ‘নেত্রী জানেন।’
 তারপরও নতুনেরা যুক্ত হতে আর পুরোনোরা পদ ধরে রাখতে ঢাকায় দৌড়ঝাঁপ চালাচ্ছেন। 
আর তাঁদের কর্মী-সমর্থক ও শুভাকাঙ্ক্ষীরা এলাকায় মানববন্ধন ও সংবাদ সম্মেলন করে নিজ নিজ নেতাকে মন্ত্রী করার দাবি জানাচ্ছেন। 
অনেকে সামাজিক যোগযোগমাধ্যমেও সক্রিয় আছেন।
মহাজোটের দ্বিতীয় বৃহত্তম শরিক দল জাতীয় পার্টি ২২টি আসন পেয়েছে। 
দলটির সাংসদের বেশির ভাগই সরকারে যেতে চান। যদিও প্রধান এইচ এম এরশাদ ঘোষণা দিয়েছেন, জাতীয় পার্টি বিরোধী দল হবে, সরকারে যাবে না। 
এর বাইরে স্বতন্ত্র হিসেবে ও ​বিরোধী দল থেকে নির্বাচিত কাউকে কাউকে মন্ত্রী করা হতে পারে, এমন প্রস্তাবের কথাও শোনা যাচ্ছে।
এবার বিপুল সংখ্যক সাংসদ মন্ত্রী হতে চাইছেন এবং তাঁদের অনুসারীদের দাবির পরিপ্রেক্ষিতে বিভিন্ন গণমাধ্যমে সে খবর প্রকাশিত হচ্ছে। 
মন্ত্রী করার দাবিতে অনেকে শুভানুধ্যায়ীদের দিয়ে নানামুখী প্রচারণা চালাচ্ছেন। 
এটাকে অনেকটা ‘নজিরবিহীন’ বলে মন্তব্য করেছেন আওয়ামী লীগের একজন কেন্দ্রীয় নেতা। 
নাম প্রকাশ না করার শর্তে এই নেতা গতকাল প্রথম আলোকে বলেন, অনেকে জীবনে প্রথম সাংসদ হয়েছেন, সংসদের কার্যপ্রণালি সম্পর্কেই কোনো ধারণা নেই। 
কিন্তু এরই মধ্যে মন্ত্রী হতে তৎপর হয়েছেন।
বিভিন্ন জেলায় মন্ত্রীর দাবিতে যেসব কর্মসূচি হচ্ছে, এর বেশির ভাগই সাংসদদের নির্দেশনায়, পৃষ্ঠপোষকতায় হচ্ছে। দু-একটা ঘটনা হয়তো অতি উৎসাহ থেকে হচ্ছে।
অনেকেই মন্ত্রিসভায় স্থান পেতে গণভবন, জ্যেষ্ঠ নেতাদের বাসায় দৌড়ঝাঁপ করছেন। 
একই সঙ্গে নিজ নিজ নির্বাচনী এলাকায় ও সামাজিক যোগাযোগমাধ্যমে কর্মী-সমর্থকেরা সোচ্চার হয়েছেন নেতাকে মন্ত্রী করার দাবিতে। 
অনেকে বিভিন্ন জাতীয় দৈনিকে সংবাদ শিরোনামও হয়েছেন।
গতকাল বিভিন্ন জেলায় সংশ্লিষ্ট এলাকার সাংসদদের মন্ত্রী করার দাবিতে কর্মসূচি পালন করা হয়। 
এর মধ্যে নড়াইল-২ আসন থেকে প্রথমবারের মতো সাংসদ হওয়া জাতীয় ক্রিকেটার মাশরাফি বিন মুর্তজাকে মন্ত্রী করার দাবিতে গতকাল নড়াইল জেলা প্রেসক্লাব চত্বরে মানববন্ধন হয়। 
পঞ্চগড়-১ আসনের মজাহারুল হক প্রধানকে মন্ত্রী করতে গতকাল পঞ্চগড় প্রেসক্লাবে ‘পেশাজীবী ও সর্বস্তরের জনগণের’ ব্যানারে সংবাদ সম্মেলন করে দাবি জানানো হয়। 
কুড়িগ্রাম-৪ আসনের সাংসদ জাকির হোসেনকে মন্ত্রিসভায় অন্তর্ভুক্তির দাবিতে শুক্রবার সংবাদ সম্মেলন করেছে কুড়িগ্রামের রৌমারী উপজেলা ছাত্রলীগ।
পটুয়াখালী-৪ আসনের মহিব্বুর রহমানকে মন্ত্রী করার দাবিতে ‘সচেতন এলাকাবাসীর’ ব্যানারে বৃহস্পতিবার এলাকায় মানববন্ধন হয়েছে। 
পটুয়াখালী-১ আসনের শাজাহান মিয়াকেও মন্ত্রী হিসেবে দেখতে চেয়ে এলাকায় মানববন্ধন হয়েছে। 
গতকাল সম্মিলিত নাগরিক সমাজের ব্যানারে সাতক্ষীরা প্রেসক্লাবে সংবাদ সম্মেলনের মাধ্যমে সাতক্ষীরা-৪ আসনের সাংসদ এস এম জগলুল হায়দারকে মন্ত্রী করার দাবি এসেছে।
এর আগের দিন বৃহস্পতিবার সাতক্ষীরা-৩ আসনের সাংসদ আ ফ ম রুহুল হককে মন্ত্রী করার দাবিতে ওই জেলায় সংবাদ সম্মেলন করে ‘সম্মিলিত নাগরিক সমাজ’।
বরগুনা-১ আসনে আওয়ামী লীগের মনোনয়ন চেয়ে ৫২ জন দলীয় ফরম সংগ্রহ করেছিলেন। 
দলীয় মনোনয়ন পান বর্তমান সাংসদ ধীরেন্দ্র দেবনাথ শম্ভু। 
এবার তাঁকে মন্ত্রিসভায় স্থান দিতে বৃহস্পতিবার বরগুনা প্রেসক্লাবে সংবাদ সম্মেলন করেন ‘পেশাজীবীরা’।
দলীয় সভাপতি কোন নেতার সঙ্গে কেমন আচরণ করছেন, কার সম্পর্কে কী মনোভাব প্রকাশ করছেন, কোন এলাকার কথা গুরুত্ব দিয়ে বলেছেন—এসব বিষয়কেও মন্ত্রিসভায় স্থান পাওয়া না-পাওয়ার ইঙ্গিত হিসেবে নিচ্ছেন অনেক নেতা।
গত কয়েক দিন প্রধানমন্ত্রী শেখ হাসিনার সঙ্গে নানা কর্মসূচিতে দেখা-সাক্ষাৎ হওয়া একাধিক নেতা বলছেন, নতুন মন্ত্রিসভা গঠনে কিছু বিষয় গুরুত্ব পাবে। 
যেসব জেলা থেকে নিকট অতীতে মন্ত্রী করা হয়নি, দীর্ঘদিন ধরে দক্ষ হাতে মন্ত্রণালয় পরিচালনা করা নেতা, উন্নয়ন প্রকল্প সম্পর্কে ভালো ধারণা রাখেন এমন ব্যক্তি, স্বচ্ছ ভাবমূর্তিসম্পন্ন, জোট-মহাজোট ও দলীয় কৌশলের কারণে বঞ্চিত, টানা তিন-চারবার জয়ী সাংসদ ও তরুণ নেতৃত্ব।
অনেক জ্যেষ্ঠ নেতা আছেন যাঁরা অনেক দিন ধরে মন্ত্রী।
এমন পুরোনো মন্ত্রীরাও গুরুত্ব পাবেন।
নানা কারণে কিছু গুরুত্বপূর্ণ নেতা এবার দলীয় মনোনয়ন পাননি।
 তাঁদের কাউকে মন্ত্রিসভায়, কাউকে প্রধানমন্ত্রীর উপদেষ্টা বা বিশেষ সহকারী করার সম্ভাবনা আছে বলে দলীয় সূত্র থেকে জানা গেছে।
   
