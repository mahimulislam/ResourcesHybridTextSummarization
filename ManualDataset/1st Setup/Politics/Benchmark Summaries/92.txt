জাতীয় ঐক্যফ্রন্ট ও ২০-দলীয় জোটের শরিকদের সঙ্গে ২৩-২৪ নভেম্বরের দিকে আসন সমঝোতা চূড়ান্ত করবে বিএনপি।
দুই জোটের শরিক দলগুলো নিজেদের সম্ভাব্য প্রার্থীদের তালিকা বিএনপির হাতে দিতে শুরু করেছে।
দলটির দায়িত্বশীল সূত্রগুলো জানায়, ঐক্যফ্রন্ট ও ২০-দলের সঙ্গে আসন সমঝোতার আগে বিএনপি নিজেদের প্রার্থী মনোনয়ন চূড়ান্ত করবে। 
এ লক্ষ্যে আজ রোববার থেকে দলীয় মনোনয়নপ্রত্যাশীদের সাক্ষাৎকার গ্রহণ শুরু হচ্ছে। ২১ নভেম্বর নাগাদ সাক্ষাৎকার শেষ হবে। 
এরপর ২৬ ও ২৭ নভেম্বর জোট মনোনীত প্রার্থীদের প্রতীক বরাদ্দের জন্য প্রত্যয়নপত্র দেওয়া হবে।
বিএনপির কেন্দ্রীয় দপ্তর সূত্রে জানা গেছে, আজ সকাল নয়টা থেকে আগ্রহী প্রার্থীদের সাক্ষাৎকার গ্রহণ শুরু হবে।
 সাক্ষাৎকার অনুষ্ঠানে বিএনপির মহাসচিব মির্জা ফখরুল ইসলাম আলমগীর ও স্থায়ী কমিটির জ্যেষ্ঠ সদস্য খন্দকার মোশাররফ হোসেনসহ স্থায়ী কমিটির সদস্যরা থাকবেন। 
আজ সাক্ষাৎকার গ্রহণের প্রথম দিনে সকালে রংপুর বিভাগ, বিকেলে রাজশাহী বিভাগের প্রার্থীদের সাক্ষাৎ নেওয়া হবে। 
পঞ্চগড়-১ আসন দিয়ে সাক্ষাৎকার গ্রহণ শুরু হবে। 
১৯ নভেম্বর সকালে বরিশাল, বিকেলে খুলনা বিভাগ, ২০ নভেম্বর সকালে চট্টগ্রাম, বিকেলে সিলেট বিভাগ, ২১ নভেম্বর সকালে বৃহত্তর ময়মনসিংহ ও ফরিদপুর বিভাগ এবং বিকেলে ঢাকা বিভাগের প্রার্থীদের সাক্ষাৎকার নেওয়া হবে।
ইতিমধ্যে ২০-দলীয় জোটের শরিক দলগুলোর কাছ থেকে বিএনপি প্রার্থী তালিকা চেয়েছে। 
জোটের পক্ষ থেকে ‘অঙ্গীকারনামা’ শিরোনামে তৈরি করা একটি ফরমও সরবরাহ করা হয়েছে। অঙ্গীকারনামায় তিনটি বিষয় থাকছে। 
বিএনপি ও ২০ দলের দায়িত্বশীল একাধিক সূত্র জানায়, বিএনপির সঙ্গে ২০ দলের বড় শরিক জামায়াতে ইসলামীর এখনো আসন সমঝোতা হয়নি।
 তবে দলটি জাতীয় সংসদের ৬১টি আসনে মনোনয়নপত্র সংগ্রহের সিদ্ধান্ত নিয়েছে।
এবার জামায়াতকে ২০ থেকে ২২টি আসন দেওয়া হতে পারে বলে জানা গেছে।
জামায়াতের পর জাতীয় পার্টি (কাজী জাফর) ১৬ জনের এবং অলি আহমদের নেতৃত্বাধীন লিবারেল ডেমোক্রেটিক পার্টি ১২ জনের সংক্ষিপ্ত তালিকা দিয়েছে। জাতীয় পার্টি (জাফর) আশা করে, তারা অন্তত পাঁচ-ছয়টি আসন পাবে। 
এ ছাড়া জাতীয় ঐক্যফ্রন্টভুক্ত দল গণফোরাম, জাতীয় সমাজতান্ত্রিক দল (জেএসডি), নাগরিক ঐক্য আলাদা তালিকা তৈরি করছে। মাহমদুর রহমান মান্নার নেতৃত্বাধীন নাগরিক ঐক্য গতকাল ৩৫ জন প্রার্থীর একটি তালিকা গণমাধ্যমে পাঠিয়েছে। 
বিএনপির সূত্রে জানা গেছে, দলের নীতিনির্ধারকেরা চান ড. কামাল হোসেন প্রার্থী হন।

