একাদশ জাতীয় সংসদ নির্বাচনে বিএনপির চেয়ারপারসন কারাবন্দী খালেদা জিয়াসহ সারা দেশে বিএনপির অন্তত ৮১ জন প্রার্থীর মনোনয়নপত্র বাতিল হয়েছে। 
মামলায় সাজা, ঋণখেলাপি, মনোনয়নপত্রে প্রয়োজনীয় তথ্য না দেওয়াসহ আরও কিছু অসংগতির কারণে এসব প্রার্থীর মনোনয়নপত্র বাতিল করা হয়েছে।
 আপিলেও মনোনয়নপত্র বাতিল হলে তাঁরা নির্বাচনে প্রতিদ্বন্দ্বিতা করতে পারবেন না।
বিএনপির চেয়ারপারসন খালেদা জিয়া ফেনী-১, বগুড়া-৬ (সদর) এবং বগুড়া-৭ আসনে মনোনয়নপত্র জমা দিলেও দুটি মামলায় সাজা হওয়ায় তিনটি আসনেই তাঁর মনোনয়নপত্র বাতিল হয়েছে। 
ঢাকা-৯ আসনে জাতীয়তাবাদী মহিলা দলের সভাপতি আফরোজা আব্বাসের মনোনয়নপত্র বাতিল করা হয়েছে ঋণ খেলাপের কারণে। এই আসনে বিএনপির অপর প্রার্থী ছাত্রদলের সাবেক নেতা হাবিবুর রশীদ। 
আফরোজা আব্বাসের মনোনয়নপত্র বাতিল হলেও ঢাকা-৮ আসনে তাঁর স্বামী বিএনপি নেতা মির্জা আব্বাসের মনোনয়নপত্র বৈধ হয়েছে। 
ঢাকা-৭ আসনে বিএনপির সাবেক সাংসদ নাসির উদ্দিন আহাম্মেদের স্ত্রী নাছিমা আক্তারের মনোনয়নপত্রও বাতিল করা হয়েছে। 
এনবিআরে টাকা বাকি থাকায় প্রথমে ঢাকা-৬ আসনে বিএনপির প্রার্থী ঢাকার সাবেক মেয়র সাদেক হোসেন খোকার ছেলে ইশরাক হোসেনের মনোনয়নপত্র বাতিল হলেও পরে টাকা জমা দেওয়ায় বৈধ ঘোষণা করা হয়। এই আসনে জাতীয় ঐক্যফ্রন্টের প্রার্থী গণফোরামের কার্যকরী সভাপতি সুব্রত চৌধুরী। 
ঋণ খেলাপের কারণে ঢাকা-৫ আসনে বিএনপির প্রার্থী শিক্ষকনেতা সেলিম ভূঁইয়ার মনোনয়নপত্র বাতিল হয়েছে।
ঢাকা–২ আসনে বিএনপির চেয়ারপারসনের উপদেষ্টা সাবেক প্রতিমন্ত্রী আমান উল্লাহর মনোনয়ন বাতিল হয়েছে দণ্ড থাকায়।
চট্টগ্রাম-৪ আসনে বিএনপির প্রার্থী দলটির কেন্দ্রীয় যুগ্ম মহাসচিব আসলাম চৌধুরীর মনোনয়নপত্র বাতিল করা হয়েছে ঋণ খেলাপের কারণে। 
চট্টগ্রাম-৫ আসনে বিএনপির ভাইস চেয়ারম্যান মীর মো. নাছিরউদ্দিন এবং তাঁর ছেলে বিএনপির কেন্দ্রীয় কমিটির সদস্য মীর মো. হেলাল উদ্দিন এবং চট্টগ্রাম-৮ আসনে বিএনপির প্রার্থী সাবেক পররাষ্ট্রমন্ত্রী মোরশেদ খানের মনোনয়নপত্র বাতিল হয়েছে। 
ঋণ খেলাপের কারণে চট্টগ্রাম-৯ আসনের বিএনপির প্রার্থী সামসুল আলমের মনোনয়নপত্র বাতিল করা হয়েছে।
মামলার তথ্য গোপন করায় (রাজশাহী-১) আসনের বিএনপির ভাইস চেয়ারম্যান ও সাবেক মন্ত্রী আমিনুল হকের মনোনয়নপত্র বাতিল হয়েছে। 
ফৌজদারি মামলা ও ঋণ খেলাপের তথ্য গোপন করায় রাজশাহী–৩ আসনে জেলা বিএনপির সাবেক সভাপতি নাদিম মোস্তফার মনোনয়নপত্র বাতিল হয়েছে। উপজেলা চেয়ারম্যানের পদ থেকে পদত্যাগের বিষয়টি বিধিমোতাবেক না হওয়ায় রাজশাহী-৬ আসনে বিএনপির প্রার্থী আবু সাঈদের মনোনয়নপত্রও বাতিল হয়েছে। 
বিএনপি মহাসচিবের স্বাক্ষর জালের অভিযোগে রাজশাহী-৩ আসনের আবু বকর সিদ্দিকের মনোনয়নপত্র হয়েছে। 
ময়মনসিংহ-৪ আসনে বিএনপির প্রার্থী এ জেড এম জাহিদ হোসেনের মনোনয়নপত্র বাতিল হয়েছে।
ঋণ খেলাপের কারণে শেরপুর-১ আসনে বিএনপির প্রার্থী হযরত আলীর মনোনয়নপত্র বাতিল হলেও এই আসনে তাঁর মেয়ে সানসিলা জেবরিন বিএনপির প্রার্থী।
কিশোরগঞ্জ-২ আসনে খেলাপি ঋণের জামিনদার হওয়ায় বিএনপির প্রার্থী মেজর (অব.) মো. আখতারুজ্জামানের মনোনয়নপত্র বাতিল হয়েছে।
ঝিনাইদহ-২ আসনে বিএনপির প্রার্থী জেলা কমিটির সভাপতি মসিউর রহমান, ব্রাহ্মণবাড়িয়া-৪ আসনে মুশফিকুর রহমান এবং সিলেট-৩ আসনে বিএনপির প্রার্থী আবদুল কাইয়ুমের মনোনয়নপত্রও বাতিল হয়েছে।
সিরাজগঞ্জ-২ আসনে বিএনপির প্রার্থী সাবেক প্রতিমন্ত্রী ইকবাল হাসান মাহমুদের মনোনয়নপত্র বাতিল হলেও তাঁর স্ত্রী রোমানা মাহমুদের মনোনয়নপত্র বৈধ হয়েছে।
নেত্রকোনা-৫ আসনে দলীয় মনোনয়নপত্রে মহাসচিবের স্বাক্ষর সঠিক না থাকায় আবু তাহের তালুকদার ও রাবেয়া খাতুনের মনোনয়নপত্র বাতিল হয়েছে। 
পটুয়াখালী-২ আসনে বিএনপির শহীদুল আলম তালুকদারের মনোনয়নপত্র বাতিল হলেও তাঁর স্ত্রী সালমা তালুকদার এবং মনির হোসেনের মনোনয়নপত্র গৃহীত হয়েছে।জামালপুর-১ আসনে দুর্নীতির মামলায় সাজাপ্রাপ্ত হওয়ায় সাবেক এমপি রশিদুজ্জামান মিল্লাতের মনোনয়নপত্র বাতিল হলেও সাবেক আইজিপি আবদুল কাইয়ুম ও মিল্লাতের ছেলে শাহাদাত জামানের মনোনয়নপত্র বৈধ হয়েছে।
জামালপুর-৪ আসনে জেলা বিএনপির সভাপতি ফরিদুল কবীর তালুকদার শামীমের মনোনয়নপত্র বাতিল হওয়ায় এখানে বিএনপির আর কোনো প্রার্থী নেই।
নারায়ণগঞ্জ-৫ আসনে মহানগর যুবদলের সভাপতি মাকসুদুল আলম খন্দকার খোরশেদের মনোনয়নপত্র বাতিল হয়। 
রংপুর-৫ আসনে বিএনপির সোলায়মান আলম ফকির ও মমতাজ হোসেনের মনোনয়নপত্র বাতিল হওয়ায় এ আসনে বিএনপির আর কোনো প্রার্থী নেই।
নোয়াখালী-৩ আসনে দলীয় মনোনয়নের চিঠি না থাকায় শামীমা বরকতের এবং নোয়াখালী-৪ আসনে ঋণখেলাপি হওয়ায় বিএনপির বিকল্প প্রার্থী শাহীনুর বেগমের প্রার্থিতা বাতিল হয়েছে।
পাবনা-১ আসনে বিএনপির প্রার্থী সালাউদ্দিন খাঁ, পাবনা-৩ আসনে হাসাদুল ইসলাম এবং সুনামগঞ্জ-৪ আসনে দেওয়ান জয়নুল জাকেরীনের মনোনয়নপত্র বাতিল হয়েছে। 
তবে সুনামগঞ্জ-৪ আসনে সাবেক সাংসদ ফজলুল হক আসপিয়ার মনোনয়নপত্র বহাল রয়েছে।
যশোর-২ আসনে বিএনপির প্রার্থী সাবিরা সুলতানা এবং যশোর-৫ আসনে দলীয় মনোনয়নপত্র যুক্ত না করায় আবু মুসার মনোনয়নপত্র বাতিল হয়েছে। 
নীলফামারী-৩ আসনে জলঢাকা পৌরসভার মেয়র ফাহমিদ ফয়সাল চৌধুরীর মনোনয়নপত্র বাতিল হয়েছে মেয়র পদ থেকে পদত্যাগ না করার কারণ দেখিয়ে।
নীলফামারী-৪ আসনে সৈয়দপুর পৌরসভার মেয়র আমজাদ হোসেন সরকারের মনোনয়নপত্র বাতিল হলেও বেবী নাজনীনের প্রার্থিতা বহাল রয়েছে।
দিনাজপুর-৩ আসনে দিনাজপুর পৌরসভার মেয়র সৈয়দ জাহাঙ্গীর আলম পদত্যাগ করেননি বলে মনোনয়নপত্র বাতিল হয়েছে। 