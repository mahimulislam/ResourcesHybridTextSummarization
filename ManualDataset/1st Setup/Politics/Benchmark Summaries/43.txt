হামলা–ভাঙচুর ছড়াল শতাধিক আসনে
একাদশ জাতীয় সংসদ নির্বাচন সামনে রেখে প্রতিদ্বন্দ্বী প্রার্থীদের গণসংযোগ ও নির্বাচনী কার্যালয়ে হামলা ও ভাঙচুর অব্যাহত রয়েছে। 
বিরোধীদলীয় প্রার্থীরাই বেশির ভাগ ক্ষেত্রে এর শিকার হচ্ছেন। 
গতকাল রাত নয়টা পর্যন্ত অন্তত ৯ জেলার ১৩টি আসনে হামলা–সংঘর্ষ ও ভাঙচুরের ঘটনার খবর পাওয়া গেছে।
দলীয় নেতা–কর্মী, প্রত্যক্ষদর্শী ও পুলিশের কাছ থেকে পাওয়া তথ্যের ভিত্তিতে প্রথম আলোর হিসাব অনুযায়ী নির্বাচনের আনুষ্ঠানিক প্রচারণা শুরুর পর ১১ ডিসেম্বর থেকে ২২ ডিসেম্বর পর্যন্ত ১২ দিনে কমপক্ষে ১৭৫টি হামলা, সংঘাত ও সহিংসতার ঘটনা ঘটেছে। 
এগুলো হয়েছে মোট ১১৭টি আসনে, বাকি আসনগুলোতে নির্বাচনী সংঘাতের কোনো খবর পাওয়া যায়নি। 
নিহত হয়েছেন আওয়ামী লীগের দুই নেতা–কর্মী। 
আহত হয়েছেন বিভিন্ন দলের অন্তত ৫০০ জন। 
হামলার শিকার হয়েছেন কমপক্ষে ৪০ প্রার্থী।
আর গতকাল নির্বাচনী সংঘাতের ঘটনায় আহত হয়েছেন অন্তত ৪৮ জন, যাঁদের প্রায় সবাই বিএনপির নেতা-কর্মী। 
এ ছাড়া দলটির অন্তত ৫১ নেতা-কর্মীকে গতকাল গ্রেপ্তার করা হয়েছে।
চট্টগ্রাম-২ (ফটিকছড়ি) আসনে বিএনপির প্রার্থী মো. আজিম উল্লাহ বাহারের ওপর হামলা হয়েছে। 
এ ঘটনায় আজিম উল্লাহ বাহার, বিএনপির কেন্দ্রীয় কার্যনির্বাহী কমিটির সদস্য ফয়সল মাহমুদ ফয়জীসহ ১৮ জন আহত হয়েছেন। 
এ ঘটনায় মহাজোট সমর্থিত নৌকার প্রার্থী সৈয়দ নজিবুল বশর মাইজভান্ডারীর দিকে আঙুল তুলেছে বিএনপি। 
তবে নজিবুল বশর অভিযোগ অস্বীকার করেছেন।
চট্টগ্রাম-৫ (হাটহাজারী) আসনের ধানের শীষের প্রার্থী সৈয়দ মুহাম্মদ ইবরাহিমসহ তিনজন ফতপুর ইউনিয়ন এলাকায় হামলার শিকার হয়েছেন। 
এতে চিকনদণ্ডী ইউনিয়ন বিএনপির সভাপতি মোহাম্মদ মহসিন ও প্রার্থীকে বহনকারী গাড়ির চালক দীপক আহত হন।
কুমিল্লা-১১ আসনে (নাঙ্গলকোট এবং লালমাই ও সদরের একাংশ) আওয়ামী লীগ ও বিএনপির নেতা–কর্মীদের মধ্যে পাল্টাপাল্টি ধাওয়া, দোকানপাট, গাড়ি ও বাড়িঘরে হামলা, ভাঙচুর ও অগ্নিসংযোগের ঘটনা ঘটেছে। 
গতকাল বিকেল ও সন্ধ্যায় নাঙ্গলকোট উপজেলার বেতাগাঁও ও শ্রীফলিয়া এলাকায় এসব ঘটনা ঘটে। 
এসব ঘটনায় গুরুতর আহত হয়েছেন তিনজন।
যশোর-৩ আসনে বিএনপির প্রার্থী অনিন্দ্য ইসলামের গণসংযোগ থেকে গতকাল চার কর্মীকে সাদাপোশাকের পুলিশ তুলে নিয়ে গেছে বলে অভিযোগ পাওয়া গেছে। 
ঝালকাঠি-১, নেত্রকোনা-১ (কলমাকান্দা-দুর্গাপুর), সাতক্ষীরা-১ (তালা-কলারোয়া), নড়াইল-১ আসনে অপ্রীতিকর বিভিন্ন ঘটনা ঘটেছে।