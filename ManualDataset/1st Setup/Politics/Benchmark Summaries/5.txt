একাদশ জাতীয় সংসদ নির্বাচনে অভাবনীয় বিপর্যয়ের পর উত্তরণের পথ কী হবে, তা এখনো ঠিক করতে পারেনি বিএনপি। 
দলীয় প্রধান খালেদা জিয়া প্রায় এক বছর ধরে কারাবন্দী। 
এ অবস্থায় পুনর্নির্বাচনের দাবিতে আন্দোলনে যাবে, নাকি আপাতত চুপচাপ থেকে দল গোছানোর কাজ করা হবে, সে বিষয়ে সিদ্ধান্ত নিতে পারেনি দলটি।
এরই মধ্যে গত বৃহস্পতিবার দলের প্রতিষ্ঠাতা জিয়াউর রহমানের জন্মবার্ষিকীর অনুষ্ঠানে দুই জ্যেষ্ঠ নেতা খন্দকার মোশাররফ হোসেন ও মওদুদ আহমদ ‘ব্যর্থ বলে পরিচিতদের’ সরে দাঁড়িয়ে তরুণদের নেতৃত্বে আনার যে বক্তব্য দিয়েছেন, তা নিয়েও নানা আলোচনার সূত্রপাত হয়েছে। 
নেতাদের অনেকে বোঝার চেষ্টা করছেন, ‘ব্যর্থ’ হিসেবে কে বা কাদের বুঝিয়েছেন মওদুদ ও মোশাররফ।
এ বিষয়ে খন্দকার মোশাররফ হোসেন গতকাল প্রথম আলোকে বলেন, কারা ব্যর্থ, সেটা তো দল পুনর্গঠিত হলে প্রক্রিয়াতেই বেরিয়ে আসবে।
মওদুদ আহমদ এ বিষয়ে নতুন করে কোনো কিছু বলতে চাননি। 
দলের বিভিন্ন পর্যায়ে কথা বলে জানা গেছে, খন্দকার মোশাররফ ও মওদুদ আহমদের এ বক্তব্যের দলের নীতিনির্ধারণী পর্যায়ের নেতাদের কারও কারও মধ্যে অস্বস্তি সৃষ্টি করেছে। 
তাঁরা বোঝার চেষ্টা করছেন, হঠাৎ দুই জ্যেষ্ঠ নেতা কেন একসুরে এমন কথা বললেন। 
এর আগে দলের স্থায়ী কমিটির বৈঠকেও এই দুই নেতা নির্বাচনে প্রত্যাশিত ভূমিকা রাখতে না পারায় জাতীয় ঐক্যফ্রন্টের শীর্ষ নেতৃত্বের সমালোচনা করেন। 
এ জন্য দলের দায়িত্বশীল একজন নেতাকেও জড়ান।
৩০ ডিসেম্বরের একাদশ সংসদ নির্বাচনকে ‘নজিরবিহীন জালিয়াতির’ ভোট বলে ফলাফল প্রত্যাখ্যান করে বিএনপি। এরপর ঘোষণা দিয়ে দলের নির্বাচিত সাংসদেরা শপথ গ্রহণ থেকেও বিরত আছেন। 
৩০ জানুয়ারি নতুন সংসদের অধিবেশন শুরু হবে। ঘরোয়া বক্তৃতা-বিবৃতিতে বিএনপির নেতারা নির্বাচনের কড়া সমালোচনা করলেও এখন পর্যন্ত কোনো কর্মসূচিতে যাননি। 
ঘুরে দাঁড়ানোর জন্য ইতিমধ্যে দল পুনর্গঠনের কথা আলোচনায় এলেও কবে নাগাদ, কোন প্রক্রিয়ায় এই কার্যক্রম শুরু হবে, তা এখন পর্যন্ত নেওয়া হয়নি।
মওদুদ আহমদ মনে করেন, এই মুহূর্তে বিএনপির প্রধান কাজ হবে দলের ক্ষতিগ্রস্ত ব্যক্তিদের পুনর্বাসন করা। 
কারণ, বিএনপির হাজার হাজার নেতা-কর্মী এখনো জেলে। 
তবে দলের একটি সূত্র বলছে, সরকারের সঙ্গে আলোচনা করে বা ছাড় দিয়ে হলেও তারা খালেদা জিয়াকে কারামুক্ত করতে চান। 
এ ক্ষেত্রে শপথ গ্রহণ থেকে বিরত থাকা বিএনপির সাংসদদের সংসদে পাঠানোর বিনিময়ে খালেদা জিয়ার কারামুক্তির কথা কেউ কেউ বলছেন। 
জানা গেছে, দলের নেতা ও শুভাকাঙ্ক্ষীদের অনেকে একেবারে চুপচাপ না থেকে কর্মসূচি শুরু করার পরামর্শ দিচ্ছেন। 
বিএনপির মহাসচিব মির্জা ফখরুল ইসলাম আলমগীর প্রথম আলোকে বলেন, বর্তমান সংকট তো বিএনপির একার ব্যাপার না। এ সমস্যা গোটা জাতির। 
এক দিনেই এর উত্তরণের পথ ঠিক হয়ে যাবে না।

