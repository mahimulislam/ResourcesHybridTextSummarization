প্রতীক বরাদ্দের পর থেকেই কুমিল্লার ১১টি আসনে প্রচারণায় সরব আওয়ামী লীগের প্রার্থীরা। 
প্রতিপক্ষকে ঘায়েল করতে হামলা–ভাঙচুরের পর এখন পুলিশ দিয়ে মামলা ও হয়রানির অভিযোগ উঠেছে ক্ষমতাসীন দলের বিরুদ্ধে। 
১১টি সংসদীয় আসনে মোট প্রার্থী ৮৫ জন।
পুরো নির্বাচনী এলাকায় আওয়ামী লীগ ছাড়া অন্য প্রতিদ্বন্দ্বী প্রার্থী, তাঁদের অনুসারী ও ভোটাররা নির্বাচনী পরিবেশ নিয়ে শঙ্কিত। 
তবে আওয়ামী লীগের প্রার্থীরা বলছেন, বিএনপির সাংগঠনিক ভিত্তি নড়বড়ে, দলীয় অন্তঃকোন্দল প্রকট, প্রার্থীরা জনবিচ্ছিন্ন। তাই দোষারোপের রাজনীতি করছেন তাঁরা। 
উন্নয়নের জন্যই মানুষ নৌকায় ভোট দেবে।
কুমিল্লা-১ (দাউদকান্দি ও মেঘনা)
আওয়ামী লীগের প্রার্থী মোহাম্মদ সুবিদ আলী ভূঁইয়া ও বিএনপির খন্দকার মোশাররফ হোসেন। 
 সুবিদ আলী বলেন, উন্নয়নের কারণে ভোটাররা আওয়ামী লীগকে বেছে নেবেন। 
এখানে মোট প্রার্থী আটজন। 
কুমিল্লা-২ (হোমনা ও তিতাস)
জেলার একমাত্র নারী প্রার্থী সেলিমা আহমাদ, তিনি আওয়ামী লীগের। 
এখানে বিএনপির প্রার্থী খন্দকার মোশাররফ হোসেন। 
জাতীয় পার্টির প্রার্থী বর্তমান সাংসদ আমির হোসেনও প্রচারণায় আছেন। 
এখানে প্রার্থীর সংখ্যা আট। 
কুমিল্লা-৩ (মুরাদনগর)
আওয়ামী লীগের প্রার্থী ইউসুফ আবদুল্লাহ হারুন। 
বিএনপির কে এম মজিবুল হক। 
সর্বোচ্চ সংখ্যক ১৫ জন প্রার্থী এখানে। 
তবে প্রচারণায় রয়েছেন বড় দুটি দলের প্রার্থীরা। 
কুমিল্লা-৪ (দেবীদ্বার)
আওয়ামী লীগের প্রার্থী রাজী মোহাম্মদ ফখরুল। 
জাতীয় ঐক্যফ্রন্টের হয়ে ধানের শীষ নিয়ে লড়ছেন জাতীয় সমাজতান্ত্রিক দলের (জাসদ–রব) আবদুল মালেক রতন। 
এখানে প্রচারণা নিয়ে কোনো বিশৃঙ্খলা নেই। 
এখানে মোট প্রার্থী সাতজন। 
কুমিল্লা-৫ (বুড়িচং ও ব্রাহ্মণপাড়া)
এ আসনে সাত প্রার্থীর মধ্যে আলোচনায় দুজন। 
আওয়ামী লীগের সাবেক আইনমন্ত্রী ও বর্তমান সাংসদ আবদুল মতিন খসরু এবং বিএনপির মো. ইউনুস। 
কুমিল্লা-৬ (আদর্শ সদর, সিটি করপোরেশন ও সেনানিবাস এলাকা)
আওয়ামী লীগের প্রার্থী দুবারের সাংসদ মহানগর আওয়ামী লীগের সভাপতি আ ক ম বাহাউদ্দিন। 
প্রতীক বরাদ্দের পর বিএনপির নেতা–কর্মীদের ওপর দুদিন হামলা হয়েছে। 
কুমিল্লা-৭ (চান্দিনা)
মোট আট প্রার্থীর মধ্যে আলোচনায় দুজন—আওয়ামী লীগের আলী আশরাফ ও এলডিপির রেদোয়ান আহমেদ।
 প্রতীক বরাদ্দের পর দুই প্রার্থীর অনুসারীদের মধ্যে কয়েক দফা পাল্টাপাল্টি হামলা হয়েছে। 
কুমিল্লা-৮ (বরুড়া)
আওয়ামী লীগের প্রার্থী নাছিমুল আলম চৌধুরী ও বিএনপির জাকারিয়া তাহের।
এখানে জাতীয় পার্টির বর্তমান সাংসদ নুরুল ইসলামও মাঠে আছেন। 
তিনিসহ মোট প্রার্থী নয়জন। 
কুমিল্লা-৯ (লাকসাম ও মনোহরগঞ্জ)
আওয়ামী লীগের প্রার্থী তাজুল ইসলাম, বিএনপির এম আনোয়ার উল আজিম।
কুমিল্লা-১০ (সদর দক্ষিণ, লালমাই ও নাঙ্গলকোট)
আওয়ামী লীগের প্রার্থী পরিকল্পনামন্ত্রী আ হ ম মুস্তফা কামাল ও বিএনপির মনিরুল হক চৌধুরী। 
এ আসনে মোট প্রার্থী সাতজন। 
কুমিল্লা-১১ (চৌদ্দগ্রাম)
আওয়ামী লীগের প্রার্থী রেলপথমন্ত্রী মুজিবুল হক। 
আর জামায়াতের কেন্দ্রীয় কমিটির সদস্য সৈয়দ আবদুল্লাহ মোহাম্মদ তাহের ধানের শীষ নিয়ে লড়ছেন। 
এখানে আরও তিনজন প্রার্থী আছেন।
