নির্বাচনী প্রচারের শেষ দিনেও বেশির ভাগ জেলায় বিএনপির প্রার্থীরা প্রচারে নামেননি। 
দলটির নেতারা বলেছেন, সংঘাত ও গ্রেপ্তার এড়ানোর কৌশল হিসেবে অধিকাংশ এলাকায় প্রচারে নামেননি তাঁরা। 
তবে ১৯ জেলার সব কটি আসনে এবং আরও চার-পাঁচটি জেলায় কিছু কিছু আসনে ধানের শীষ প্রতীকের পক্ষে মিছিল ও জনসভা হয়েছে।
গতকাল বৃহস্পতিবার রাজধানী ঢাকাসহ দেশের প্রতিটি নির্বাচনী এলাকায় আওয়ামী লীগসহ ক্ষমতাসীন মহাজোটের প্রার্থীরা ব্যাপকভাবে প্রচারে ছিলেন। 
এই অবস্থায় বিএনপি নামলে সংঘাত ও রক্তপাতের আশঙ্কা ছিল। 
সেটা এড়াতে গতকাল ​বড় ধরনের কোনো প্রচারের দিকে যাননি বলে বিএনপির বেশ কজন প্রার্থী জানিয়েছেন।
ঢাকা-১৮ আসনে ধানের শীষ প্রতীকে ঐক্যফ্রন্টের মনোনীত প্রার্থী জেএসডি নেতা শহীদ উদ্দিন মাহমুদ এবং তাঁর সমর্থকেরা ভয়ে নির্বাচনী প্রচারণার কাজে বের হননি বলে তাঁরা জানিয়েছেন। 
ঢাকা-৪ আসনে বিএনপির সালাহ্উদ্দিন আহমেদ গতকাল সাংবাদিকদের কাছে অভিযোগ করেন, কয়েক দিন ধরে তাঁর বাসার সামনে পুলিশ ও আওয়ামী লীগের সমর্থকেরা পাহারা দিচ্ছেন। 
ঢাকা-৮ আসনের মির্জা আব্বাস ও ঢাকা-৯ আসনে তাঁর স্ত্রী আফরোজা আব্বাসও প্রচারে নামেননি। 
তবে মির্জা আব্বাস গতকাল বিকেলে সংবাদ সম্মেলনে অভিযোগ করেন, তাঁর ওপর দুবার এবং আফরোজা আব্বাসের ওপর চারবার আক্রমণ হয়েছে। 
 তবে ঢাকা-২ আসনে ইরফান ইবনে আমান, ঢাকা-৩-এ গয়েশ্বর চন্দ্র রায় ও ঢাকা-৭ আসনে মোস্তফা মোহসীন মন্টু গণসংযোগ করেছেন।
১৯ জেলায় প্রচারে সরব বিএনপি
 বগুড়ায় পথসভা, মিছিল, জনসংযোগ সবই ছিল। 
পঞ্চগড়েও জনসভা করেছেন প্রার্থীরা। 
সুনামগঞ্জ, কুমিল্লা, রাজশাহী, মৌলভীবাজার, সিলেট, নীলফামারী, বরগুনা, মাদারীপুর, যশোর, রাঙামাটি, হবিগঞ্জ, কুড়িগ্রাম, সিরাজগঞ্জ জেলার আসনগুলোতে গণসংযোগ চালিয়েছেন বিএনপির প্রার্থীরা।  
বেশির ভাগ জেলায় প্রচারহীন
সরকারি দলের নেতা-কর্মীদের বাধা, পুলিশের হয়রানি এড়াতে দেশের অধিকাংশ জেলায় গতকাল প্রচারে ছিলেন না ধানের শীষ প্রতীকের প্রার্থীরা। 
কুষ্টিয়ার চারটি আসনের একটিতেও প্রচারণা চালাতে দেখা যায়নি।
পটুয়াখালীর চারটি আসনেও কোনো প্রচারণা ছিল না। 
মেহেরপুরে কেউ মাঠে নামতে পারেননি। 
শরীয়তপুরের তিনটি আসনেই মাঠছাড়া বিএনপির প্রার্থীরা। 
 গোপালগঞ্জের তিনটি আসনের একটিতেও মাঠে দেখা যায়নি বিএনপির প্রার্থীদের।
 কিশোরগঞ্জের ছয়টি আসনের চারটিতে বিএনপির প্রার্থী ও সমর্থকদের প্রচারে বাধাদানের অভিযোগ পাওয়া গেছে।
