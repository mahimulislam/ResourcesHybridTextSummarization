আসন সমঝোতা চূড়ান্ত না হওয়ায় আওয়ামী লীগের নেতৃত্বাধীন ১৪-দলীয় জোটের শরিক এবং জাতীয় পার্টিসহ অন্যান্য মিত্র দলগুলো যার যার সুবিধাজনক আসনে মনোনয়নপত্র জমা দিচ্ছে। 
কেউ নিজের দলের মনোনয়নে, কেউ কেউ স্বতন্ত্র প্রার্থী হিসেবেও মনোনয়নপত্র জমা দিচ্ছেন। 
মনোনয়নপত্র প্রত্যাহারের শেষ দিন পর্যন্ত দর-কষাকষি করার লক্ষ্যেই এই কৌশল নিয়েছে শরিকেরা। 
সূত্রগুলো বলছে, ১০-১৫টি আসনে এখনো জটিলতা রয়ে গেছে। 
এ জন্য জোট ও মিত্রদের সঙ্গে আসন সমঝোতা চূড়ান্ত করা যায়নি। 
তবে কে কয়েকটি আসন পেতে পারে, মৌখিকভাবে সবাইকে একটা ধারণা দেওয়া হয়েছে।
এ জন্য দর-কষাকষি চালিয়ে যাচ্ছে।
 আজ বুধবার মনোনয়নপত্র জমা দেওয়ার শেষ দিন।
 বিভিন্ন স্থানে ক্ষোভ-বিক্ষোভের পর আরও কিছু আসনে মনোনয়নের চিঠি দেওয়া হচ্ছে।
 সান্ত্বনা দিয়ে ক্ষোভ থামানোই প্রধান লক্ষ্য।
প্রত্যাহারের শেষ দিন চিঠি দিয়ে যাঁদের পক্ষে প্রতীক বরাদ্দ দেওয়ার চিঠি দেওয়া হবে, তাঁরাই হবেন দল, জোট ও মিত্র দলের মূল প্রার্থী। 
নৌকা প্রতীক নিয়ে যাঁরা সংসদ নির্বাচন করবেন, তাঁদের প্রত্যেকেরই মনোনয়নের চিঠি নেওয়ার সময় প্রত্যাহারের চিঠিতে সই রেখে দেওয়া হয়েছে। 
ফরিদপুর-২ আসনের বর্তমান সাংসদ আওয়ামী লীগের সভাপতিমণ্ডলীর জ্যেষ্ঠ সদস্য ও সংসদের উপনেতা সাজেদা চৌধুরী। 
আওয়ামী লীগের প্রাথমিক মনোনয়ন তালিকায় তাঁর নাম ছিল না। 
এরপর এলাকায় তাঁর সমর্থকেরা বিক্ষোভও করেন। 
তবে সাজেদা চৌধুরীর আসনে আওয়ামী লীগের মিত্র জাকের পার্টির চেয়ারম্যান মোস্তফা আমির ফয়সালও ভোট করছেন।
এদিকে এইচ এম এরশাদের জাতীয় পার্টিকে (জাপা) মৌখিকভাবে ৪২ থেকে ৪৫টি আসন ছাড় দেওয়ার বিষয়ে আওয়ামী লীগ আশ্বস্ত করেছে বলে দলটির নেতারা জানিয়েছেন। 
তবে জাপা ৫৪টি আসন চাইছে।
 দলটি গত সোমবার ৪৭ জন প্রার্থীর নামের তালিকা প্রকাশ করে। 
একই দিন দলের মহাসচিব রুহুল আমিন হাওলাদার সাংবাদিকদের জানান, তাঁরা প্রায় ২০০ আসনে প্রার্থী মনোনয়ন দিচ্ছেন। 
আওয়ামী লীগের সংসদীয় বোর্ড সূত্র বলছে, সাবেক রাষ্ট্রপতি বদরুদ্দোজা চৌধুরীর নেতৃত্বাধীন নবগঠিত যুক্তফ্রন্টকে তিনটি আসনে মনোনয়ন দেওয়ার বিষয়ে কথা চলছে। 
আওয়ামী লীগের একজন দায়িত্বশীল নেতা নাম প্রকাশ না করার শর্তে প্রথম আলোকে বলেন, বিএনপি জোট প্রত্যাহারের শেষ দিন পর্যন্ত চূড়ান্ত তালিকা না দেওয়ার কৌশল নিয়েছে।
 তাই আওয়ামী লীগও একই কৌশল নিয়েছে। 
এই কৌশল দলের বঞ্চিত ও জোটের শরিকদের প্রতিক্রিয়া বুঝতেও সহায়ক হবে।
