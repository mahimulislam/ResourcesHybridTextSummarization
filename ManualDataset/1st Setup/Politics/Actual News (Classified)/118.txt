"আইডি হ্যাকড, জিডি করেছেন কনকচাঁপা"

কণ্ঠশিল্পী ও জাতীয় সংসদ নির্বাচনে সিরাজগঞ্জ-১ আসনের বিএনপির প্রার্থী রোমানা মোর্শেদ কনকচাঁপার ফেসবুক আইডি ও ফ্যান পেজ হ্যাক হয়েছে। এ অভিযোগ জানিয়ে পল্টন থানায় একটি সাধারণ ডায়েরি (জিডি) করেছেন তিনি।

কনকচাঁপার আইডি বেহাত হওয়া প্রসঙ্গে পল্টন থানার উপপরিদর্শক ও তদন্ত কর্মকর্তা শেখ মোহাম্মদ জসিম প্রথম আলোকে বলেন, ‘আমরা তাঁর অভিযোগ পেয়েছি, তদন্ত করছি। এখনো তেমন কোনো অগ্রগতি নেই।’

এ প্রসঙ্গে ঢাকা মেট্রোপলিটন পুলিশের সাইবার অপরাধ ইউনিটের অতিরিক্ত উপকমিশনার (এডিসি) নাজমুল ইসলাম আজ মঙ্গলবার দুপুরে প্রথম আলোকে বলেন, ‘আমাদের কাছে লিখিত কোনো অভিযোগ দেওয়া হয়নি। মৌখিকভাবে সমস্যার কথা জানানো হয়েছে। আমরা বেশ গুরুত্ব দিয়ে সমস্যাটি সমাধানের চেষ্টা করছি। আশা করছি আগামী ২৪ ঘণ্টার মধ্যে আমরা তাঁর আইডিটি উদ্ধার করতে পারব।’

শিল্পী কনকচাঁপার ফেসবুক প্রোফাইলে তাঁর নামের পাশে ‘দিস প্রোফাইল ইজ লকড’ দেখা যাচ্ছে। আইডি বেহাত হওয়ায় শঙ্কায় আছেন শিল্পী কনকচাঁপা। সাধারণ ডায়েরিতে তিনি উল্লেখ করেছেন, ২৯ নভেম্বর রাত আনুমানিক ৯টায় অজ্ঞাত ব্যক্তির দ্বারা তাঁর আইডিটি হ্যাক হয়। আইডি ফেরত দেওয়ার জন্য মেসেঞ্জারে অর্থ দাবি করেছে ওই হ্যাকার।
