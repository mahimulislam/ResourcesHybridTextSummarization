মানসিকভাবে বিপর্যস্ত হয়ে এটা বলা হচ্ছে : মোকাব্বির খান

গণফোরামের নির্বাহী সভাপতি অ্যাডভোকেট সুব্রত চৌধুরীর উত্থাপিত দলীয় প্যাড(লেটার হেড) চুরির অভিযোগ নাকচ করলেন গণফোরাম থেকে নির্বাচিত সংসদ সদস্য মোকাব্বির খান। তিনি বলেন, ‘বিষয়টি নিয়ে কোনও ধরনের বিতর্কের সুযোগ নেই। আমার মনে হয়, বিশেষ কারও অ্যাসাইনমেন্ট বাস্তবায়ন করতে না পেরে মানসিকভাবে বিপর্যস্ত হয়ে এটা বলা হচ্ছে।’ আজ মঙ্গলবার শপথ নেয়ার পর সাংবাদিকদের প্রশ্নের জবাবে এ বিষয়ে তিনি এ কথা বলেন।
  
তিনি আরো বলেন, ‘দল থেকে অনুমতি নিয়েই এখানে এসেছি। গত ৭ মার্চ আমার শপথ নেওয়ার কথা ছিল। কিন্তু দলের প্রেসিডিয়াম সভায় সিদ্ধান্ত হয়েছিল- ৭ মার্চ না নিয়ে অন্য যেকোনও দিন শপথ গ্রহণ করি। সেদিনও যে প্যাডে যে প্রক্রিয়ায় সংসদকে চিঠি দিয়েছিলাম, সেই একই প্রক্রিয়া অনুসরণ করে একইভাবে প্রেসিডিয়ামের সিদ্ধান্ত নিয়ে সংসদে এসেছি এবং শপথ গ্রহণ করেছি।’

মোকাব্বির খান বলেন, ‘দেশে-তো কত ধরনের অপরাজনীতি হচ্ছে। হয়তো কেউ মানসিকভাবে বিপর্যস্ত, নতুবা অপরাজনীতির মানসিকতা নিয়ে বিভিন্ন মহলের ফায়দা হাসিলের জন্য এসব করে যাচ্ছেন।’

উল্লেখ্য, গত ৩০ ডিসেম্বর অনুষ্ঠিত একাদশ জাতীয় সংসদ নির্বাচনে সিলেট-২ আসন থেকে সংসদ সদস্য হিসেবে নির্বাচিত হন জাতীয় ঐক্যফ্রন্টের মোকাব্বির খান। আজ মঙ্গলবার দুপুর ১২টায় স্পিকার ড. শিরীন শারমিনের কাছে শপথ বাক্যপাঠ করেন তিনি। এর পরই তার বিরুদ্ধে দলীয় প্যাড চুরির অভিযোগ উঠে।