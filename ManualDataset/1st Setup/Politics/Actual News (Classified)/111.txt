দৌলতপুরে নৌকায় সিল, সহকারী প্রিসাইডিং অফিসার আটক


মানিকগঞ্জের দৌলতপুর উপজেলায় জিয়নপুর ২৭ নম্বর ভোটকেন্দ্রে আওয়ামী লীগের প্রার্থীর পক্ষে নৌকা মার্কায় সিল মারার অভিযোগে রুহুল আমিন নামের এক সহকারী প্রিসাইডিং অফিসারকে আটক করা হয়েছে। আজ (রবিবার) সকাল সাড়ে ৯টার দিকে উপজেলার জিয়নপুর খাঁ পাড়া সরকারি প্রাথমিক বিদ্যালয়ে এ ঘটনা ঘটে। আটক রুহুল আমিন দৌলতপুর উপজেলার খোর্দ ছাতিয়ান সরকারি প্রাথমিক বিদ্যালয়ের সহকারী শিক্ষক। মানিকগঞ্জ জেলা প্রশাসক এস এম ফেরদৌস এ তথ্য নিশ্চিত করেছেন।

সহকারী রিটার্নিং কর্মকর্তা ও দৌলতপুর উপজেলা নির্বাচন অফিসার আব্দুল মোমিন জানান, দৌলতপুর উপজেলার আওয়ামী লীগের চেয়ারম্যান প্রার্থী নুরুল ইসলাম রাজার নৌকা প্রতীকের ব্যালট পেপার ছিঁড়ে নৌকা মার্কায় ভোট দেওয়ার চেষ্টা করেছিলেন। বিষয়টি ওই কেন্দ্রের দায়িত্বপ্রাপ্ত আইনশৃঙ্খলা রক্ষাকারী বাহিনীর সদস্যরা দেখে রিটার্নিং কর্মকর্তাকে জানায়। পরে বিষয়টি পুলিশের ঊর্ধ্বতন কর্মকর্তাদের জানানো হলে তাকে আটক করা হয়।

অপরদিকে চেয়ারম্যান প্রার্থী আব্দুল কাদের জানান, কর্মীদের মারধর ও ভোট কারচুপির অভিযোগে তিনি ভোট বর্জন করেছেন। একই অভিযোগে অপর প্রার্থী আমিনুর রহমানও ভোট বর্জন করেছেন।

এদিকে ইভিএম মেশিনে যান্ত্রিক ত্রুটির জন্য মানিকগঞ্জ সদর উপজেলার মত্ত সরকারি প্রাথমিক বালক বিদ্যালয় ভোটকেন্দ্রের আড়াই ঘণ্টা পর ভোটগ্রহণ শুরু হয়। ওই কেন্দ্রের প্রিসাউডিং অফিসার আবু বকর সিদ্দিক জানান, ইভিএম মেশিনের যান্ত্রিক ত্রুটির কারণে নির্ধারিত সময়ে ভোটগ্রহণ সম্ভব হয়নি। পরে সেনাসদস্যরা মেশিনটি ঠিক করলে বেলা সাড়ে ১০টা ভোটগ্রহণ শুরু করা হয়।