ওবায়দুল কাদেরকে দেখতে হাসপাতালে মাশরাফি


সড়ক পরিবহন ও সেতুমন্ত্রী এবং আওয়ামী লীগের সাধারণ সম্পাদক ওবায়দুল কাদের গতকাল হঠাৎ অসুস্থ হয়ে রাজধানীর বঙ্গবন্ধু শেখ মুজিব মেডিকেল বিশ্ববিদ্যালয় (বিএসএমএমইউ) হাসপাতালে আছেন। প্রধানমন্ত্রী শেখ হাসিনা এবং রাষ্ট্রপতি আব্দুল হামিদসহ অনেক নেতাকর্মী হাসপাতালে গিয়েছেন তাকে দেখতে। বসে থাকেননি জাতীয় ওয়ানডে দলের অধিনায়ক। নড়াইল-২ আসনের সাংসদ মাশরাফি রবিবার রাতে বিএসএমএমইউতে গিয়ে ওবায়দুল কাদেরকে দেখে আসেন।

গতকাল রাত সোয়া ৯টার দিকে হাসপাতালে পৌঁছান ম্যাশ। এরপর তিনি বঙ্গবন্ধু শেখ মুজিব মেডিকেল বিশ্ববিদ্যালয় (বিএসএমএমইউ) হাসপাতালের করোনারি কেয়ার ইউনিটে (সিসিইউ) চিকিৎসাধীন দলের সাধারণ সম্পাদকের সঙ্গে দেখা করতে উঠে যান।

এদিকে ওবায়দুল কাদের এনজিওগ্রাম সম্পন্ন হয়েছে। তার হার্টে ৩টি ব্লক ধরা পড়েছে। এর মধ্যে একটিতে রিং পরানো হয়েছে। তার শারিরীক অবস্থা এখন অপেক্ষাকৃত ভালো। আজ সোমবার প্রখ্যাত হৃদরোগ সার্জন দেবি শেঠি বাংলাদেশে এসে ওবায়দুল কাদেরকে দেখে গেছেন। তার পরামর্শে সেতুমন্ত্রীকে সিঙ্গাপুর নেওয়ার প্রস্তুতি চলছে।

উল্লেখ্য, গত ৩০ ডিসেম্বর অনুষ্ঠিত একাদশ জাতীয় সংসদ নির্বাচনে নড়াইল-২ আসন থেকে আওয়ামী লীগের সংসদ সদস্য নির্বাচিত হন মাশরাফি। তার আগে ১১ নভেম্বর ক্ষমতাসীন দলটির ধানমন্ডি কার্যালয়ে গিয়ে দলটির সাধারণ সম্পাদক ওবায়দুল কাদেরের কাছ থেকে মনোনয়ন ফরম গ্রহণ করেন বাংলাদেশ ক্রিকেট দলের হয়ে ৩৬টি টেস্ট ও ২০৯টি ওয়ানডে খেলা এই তারকা।