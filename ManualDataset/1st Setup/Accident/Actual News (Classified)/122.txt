80.
"ঢাকায় না এসেই ‘ঢাকা’র শুটিং শেষ?"

নেটফ্লিক্সের নতুন একটি ছবি নিয়ে বাংলাদেশি দর্শকের আগ্রহ দিন দিন বেড়েই চলছে। কারণ ছবিটি আমাদের রাজধানী ঢাকার নামেই রাখা। আর সেই ঢাকায় নায়ক হয়েছেন হলিউড অভিনেতা ক্রিস হেমসওর্থ। তাই এ দেশের হলিউড সিনেমাপ্রেমীদের ঢাকা নিয়ে প্রত্যাশা একটু বেশি থাকতেই পারে। কিন্তু সেই প্রত্যাশায় পানি ঢেলে দিয়েছে ছবির নির্মাতা ও প্রযোজনা প্রতিষ্ঠান। যে শহরের নামে ছবিটির নাম রাখা হয়েছে, সেখানে না এসেই শেষ হলো ঢাকা ছবির গুরুত্বপূর্ণ অংশের শুটিং।

কয়েক দিন ধরে নেটফ্লিক্সের ছবি ঢাকার কিছু স্থিরচিত্র সাড়া ফেলেছে সামাজিক যোগাযোগমাধ্যমে। একটি স্থিরচিত্রে দেখা যাচ্ছে ‘অ্যাভেঞ্জার্স’ ফ্র্যাঞ্চাইজির জনপ্রিয় অতিমানব ‘থর’ অর্থাৎ ক্রিস হেমসওর্থ ঢাকার শুটিং সেটে দাঁড়িয়ে আছেন। সেই সেটেই ‘ভাড়ায় চালিত’ লেখা সবুজ সিএনজিচালিত অটোরিকশাও দেখা যায়। এরপর থেকেই সামাজিক যোগাযোগমাধ্যমে বাংলাদেশি সিনেমাপ্রেমীরা ধারণা করতে শুরু করেন, ক্রিস বুঝি গোপনে বাংলাদেশে এসে তাঁর নতুন ছবির শুটিং করে গেছেন। এ নিয়ে শুরু হয় তর্ক–বিতর্ক। কিন্তু ঢাকা ছবির কুশলীদের মাধ্যমে জানা গেছে, শুটিংয়ের কোনো অংশই বাংলাদেশে হয়নি। ঢাকা শহরের মতো সেট বানিয়ে ভারতের আহমেদাবাদ ও থাইল্যান্ডের ব্যাংককে করা হয়েছে এই ছবির শুটিং। বাংলাদেশের রাজধানীর মতোই বাংলায় লেখা সাইনবোর্ড, অটোরিকশা আর রিকশা, রাস্তা সাজিয়ে বানানো হয়েছে কৃত্রিম ঢাকা। ছবির ক্যামেরা অপারেটর মার্ক গোলনিশ ঢাকা ছবির শুটিং সেট থেকে তাঁর ইনস্টাগ্রামে বাংলায় লেখা সবুজরঙা একটি সিএনজিচালিত অটোরিকশার ছবি পোস্ট করেন। তাতে স্থান হিসেবে উল্লেখ ছিল ব্যাংককের কথা। অন্যদিকে ভারতে নিজেদের অবস্থানের কথা প্রকাশ করে ছবির পরিচালক স্যাম হারগ্রেভ সম্প্রতি ইনস্টাগ্রাম পাতায় পোস্ট করেছেন ঢাকা ছবির ফাইট কো–অর্ডিনেটর জন উকিমের একটি স্থিরচিত্র। তাতে দেখা যায়, জন পরে আছেন বাংলায় ‘এলিট’ লেখা বাংলাদেশের আইনশৃঙ্খলা রক্ষাকারী বাহিনী র্যা বের পোশাকসদৃশ পোশাক। তা ছাড়া আরও কিছু ভিডিওতে দেখা গেছে, পুলিশের পোশাক পরা কয়েকজন দাঁড়িয়ে আছেন ক্রিসের পেছনে।

মোটকথা, এসব ছবির মধ্য দিয়ে এটা স্পষ্ট যে ঢাকায় না এসেই কৃত্রিম সেটে পুরো ঢাকা ছবির গুরুত্বপূর্ণ অংশের শুটিং শেষ হয়েছে। অন্তত অভিনেতা ক্রিস হেমসওর্থের অংশের কাজ তো একেবারেই শেষ। এই ছবিতে ক্রিস ছাড়াও দেখা যাবে ভারতীয় অভিনেতা রণদীপ হুদা, মনোজ বাজপেয়ি, পঙ্কজ ত্রিপাঠি ও স্ট্রেঞ্জার থিংস–খ্যাত হলিউড অভিনেতা ডেভিড হারবারকে। ছবিটি প্রযোজনা করেছেন অ্যাভেঞ্জার্স: ইনফিনিট ওয়ার ও আসন্ন অ্যাভেঞ্জার্স: এন্ডগেম–খ্যাত নির্মাতা ভ্রাতৃদ্বয় অ্যান্থনি ও জো রুশো। এ বছরেই নেটফ্লিক্সে ছবিটি মুক্তি পাবে। ছবিতে দেখা যাবে, এক ভারতীয় প্রভাবশালী ব্যক্তির ছেলে অপহৃত হয়, যাকে উদ্ধার করতে ঢাকা মিশনে নামেন ক্রিস হেমসওর্থ। অর্থাৎ ছবির নাম ও গল্প থেকেই বোঝা যাচ্ছে, এর

সঙ্গে বাংলাদেশের রাজধানী ঢাকা ওতপ্রোতভাবে জড়িয়ে আছে।
