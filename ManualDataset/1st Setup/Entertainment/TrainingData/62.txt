পাণ্ডুলিপি মেলা

প্রকাশক মানে কারো কাছে প্রকাণ্ড শক, কারো কাছে প্রকাণ্ড শোক। তবে আবুল সাহেবের জন্য দুটোই। মানুষটি সারা জীবন ধরে লিখে গেছেন। কোনো এক রহস্যময় কারণে তাঁর এই মূল্যবান লেখা কখনোই বই হয়ে ওঠেনি। এই লেখালেখির জন্য উনি যে পরিমাণ পরিশ্রম করে গেছেন, তাঁর কানাকড়ি পরিমাণ খ্যাতিও অর্জন করতে পারেননি। আর পারবেনই বা কী করে, আবুল সাহেবের প্রায় সব বই-ই যে পাণ্ডুলিপি আকারেই রয়ে গেছে। মুদ্রিত বা প্রকাশিত হয়ে আর বিকশিত হতে পারেনি। আবুল সাহেবের রচিত বইগুলোর প্রকাশকের বড় অভাব। অথচ তিনি যে ধরনের বিষয়গুলো নিয়ে লেখেন, সেসব বিষয়ে এ দেশে তো বটেই, বিদেশেও কেউ লেখেননি। এসব দেখে প্রকাশকরা কোথায় উত্সাহ দেখাবেন, তা তো না-ই বরং শুনেই শকে চলে যান।

এই তো শেষ বইটার পাণ্ডুলিপি দেখালেন বেশ কয়েকজন প্রকাশককে। কয়েকজন তো পাণ্ডুলিপি হাতে নিয়ে নাম দেখেই আর পড়ার সাহস দেখালেন না। বাকি যাঁরাই বা দেখলেন তাঁদের বক্তব্য হলো—খুন, জখম, ভূত, প্রেত, এলিয়ান—যা খুশি ক্যারেকটার দিয়ে বুড়ো, জোয়ান, বাচ্চাদের গল্প বানিয়ে নিয়ে আসুন, ছাপব। কিন্তু এটা কী?  

অথচ ব্যাপার কিন্তু তা না। আবুল সাহেব গত সাড়ে চার মাস ধরে প্রাণপণ পরিশ্রম করে যে গ্রন্থ রচনা করেছেন, তা নিজের গবেষণাপ্রসূত। বইটির বিষয়বস্তু যেমন অভিনব, তেমনি অতি প্রয়োজনীয়। প্রতি ঘরে ঘরে এর চর্চা থাকা দরকার। বইটির নামও খুব সরাসরি, কোনো লুকালুকির বিষয় নেই। নামটি যে পড়বে, সে-ই বুঝে যাবে কিসের জন্য এই বই। ‘নিজের উকুন নিজে মারুন’ বইটি একটি সময়োপযোগী, অসামান্য চিন্তার ফসল।

বইটিতে শুধু লিখিত বর্ণনাই না, বিভিন্ন ছবির মাধ্যমে আবুল সাহেব দেখিয়েছেন, সামান্য কৌশল জানলে এখন আর আরেকজনের হাতে-পায়ে ধরে, পিছে বসিয়ে মাথা খোঁটাখুঁটি করাতে হবে না। নিজের উকুন নিজেই ঠাসঠুস করে মারতে পারবেন। উকুনের সন্ধানে মাথা চুলকাতে চুলকাতে যাঁরা মাথায় ঘা করে ফেলেছেন, চিকন চিরুনি দিয়ে মাথা আঁচড়াতে আঁচড়াতে যাঁরা মাথায় টাক ফেলে দিয়েছেন, তাঁদের জন্য এ বই হবে ধন্বন্তরি ওষুধ।

আবুল সাহেব ভেবে পান না, যেখানে প্রতিটা ঘরে এর বিচরণ থাকাটা স্বাভাবিক, সেখানে এত মূল্যবান একটা বিষয়ে কেন কোনো প্রকাশক আগ্রহ দেখাচ্ছেন না? এটা কি অস্বাভাবিক বিষয় না? দিনের পর দিন, তিনি নিজের মাথায় উকুন ছেড়ে দিয়ে এদের কার্যক্রম, বংশবিস্তার খেয়াল করেছেন। একটা ছোট্ট লিক (বাচ্চা উকুন) কী করে ডায়নোসর হয়ে সারা মাথা দাপিয়ে বেড়ায়, জীবন অসহ্য করে দেয়, সেটা লক্ষ করেছেন। তারপর বের করেছেন এর প্রতিকার। তাঁর যুগান্তকারী এই আবিষ্কারের কোনোই কি মূল্য নেই প্রকাশকদের কাছে? 

এমন আরো কিছু জনগুরুত্বপূর্ণ বিষয় নিয়ে ‘হাঁড়িপাতিল মাজার অ আ ক খ’, ‘বই পড়ে সাঁতার শেখা’, ‘প্লেন চালানোর সহজ উপায়’ বইয়ের পাণ্ডুলিপি নিয়ে প্রকাশকদের দ্বারে দ্বারে কম ঘোরেননি তিনি। মফস্বলের এক স্থানীয় পত্রিকায় দুবার এ নিয়ে পর্যালোচনা ছাপা হওয়া ছাড়া কাজের কাজ আর কিচ্ছু হয়নি। 

তবে এবার আবুল সাহেব দমার পাত্র নন। কয়েকটা বইমেলা ঘুরে তাঁর মাথায় অভিনব এক বুদ্ধি এসেছে। বহু লেখকের, বহু প্রকাশকের অনেক রকম বই নিয়ে যদি বইমেলা হতে পারে, তবে একজন লেখকের নিজস্ব পাণ্ডুলিপি নিয়ে কেন মেলা হতে পারে না?

আবুল সাহেব সিদ্ধান্ত নিয়ে ফেলেছেন। তাঁর সর্বসমেত ১৯টি পাণ্ডুলিপি নিয়ে তিনি একক ভ্রাম্যমাণ বইমেলা করবেন। যার যে পাণ্ডুলিপি পছন্দ হবে, তাঁর বাসার ঠিকানা এবং মোবাইল নম্বর দিয়ে যাবেন। পরদিন ফটোকপি হয়ে সেই পাণ্ডুলিপি সরাসরি চলে যাবে তাঁর বাসায়।

কী বললেন, তাঁর ঠিকানা চাই? সেই পাণ্ডুলিপি মেলা কোথায় হচ্ছে জানতে চান? কী বললাম, খেয়াল করেননি বোধ হয়। ভ্রাম্যমাণ পাণ্ডুলিপি মেলার কোনো ঠিকানা থাকে বুঝি। রাস্তা দিয়ে যাওয়ার সময় খেয়াল রাখুন। নিশ্চয়ই একদিন দেখা হয়ে যাবে।