"বুলবুল চৌধুরীর জন্মশতবার্ষিকী উদযাপন"

প্রখ্যাত নৃত্যশিল্পী বুলবুল চৌধুরী ১৯১৯ সালের পয়লা জানুয়ারি জন্মগ্রহণ করেন। জাতীয় পর্যায়ে নৃত্যচর্চায় বিশেষ অবদানের পাশাপাশি আন্তর্জাতিক অঙ্গনেও তাঁর সমান খ্যাতি রয়েছে। তাঁর নামানুসারে বুলবুল ললিতকলা একাডেমির নামকরণ করা হয়। 
আগামী পয়লা জানুয়ারি বুলবুল চৌধুরীর শততম জন্মদিন। এ উপলক্ষে বছরব্যাপী নানান কর্মযজ্ঞের মাধ্যমে তাঁকে স্মরণ করার উদ্যোগ নিয়েছে বাংলাদেশ শিল্পকলা একাডেমি ও বাংলাদেশ নৃত্য শিল্পী সংস্থা।

বছরব্যাপী এ আয়োজনে ঘটা করে উদ্বোধনী অনুষ্ঠান ছাড়াও রয়েছে নৃত্য গবেষকদের লেখা নিয়ে স্মারকগ্রন্থ প্রকাশ, এপ্রিল মাসে আন্তর্জাতিক নৃত্য দিবসে নৃত্য উৎসব আয়োজন, নৃত্যনাট্য উৎসব, দেশব্যাপী নৃত্য প্রতিযোগিতা, ‘বুলবুল চৌধুরীর নৃত্যধারা’ বিষয়ক সেমিনার, গুণী শিল্পীদের সম্মাননা প্রদানসহ বছরব্যাপী নানা কর্মযজ্ঞ। 
গতকাল শিল্পকলা একাডেমির জাতীয় নাট্যশালার সেমিনার কক্ষে আয়োজিত এক সংবাদ সম্মেলনে এসব তথ্য জানান একাডেমির মহাপরিচালক লিয়াকত আলী। 
এ সময় আরও উপস্থিত ছিলেন বাংলাদেশ নৃত্য শিল্পী সংস্থার সভাপতি মিনু হক এবং সাধারণ সম্পাদক মাহফুজুর রহমান, বিশিষ্ট নৃত্যব্যক্তিত্ব আমানুল হক, শিল্পকলা একাডেমির সচিব মো. বদরুল আনম ভূঁইয়া, পরিচালক কাজী আসাদুজ্জামান, জসিম উদ্দীন ও সোহরাব উদ্দিন।
