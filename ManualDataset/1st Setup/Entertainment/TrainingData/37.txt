"ক্যাটের সঙ্গে কেজোর লড়াই"

ক্যাটরিনা কাইফকে যেমন ‘ক্যাট’ নামে চেনেন, তেমনি ‘আইটেম গার্ল’ হিসেবেও খ্যাতি আছে তাঁর। ‘শিলা কি জাওয়ানি’, ‘চিকনি চামেলি’ কিংবা হালের ‘সুরাইয়া’ গানগুলোই প্রমাণ। কিন্তু এ ধরনের ‘আইটেম’ গানে আপত্তি সেধেছেন পরিচালক-প্রযোজক করণ জোহর।

বলিউডে কেজো মানে করণ জোহরের সুনাম আছে নারীবাদী হিসেবে। তাঁর মতে, আইটেম গানে নারীদের দেহ প্রদর্শন করা হয়। চলচ্চিত্রের সঙ্গে ‘চিকনি চামেলি’ বা ‘শিলা কি জাওয়ানি’র মতো গানের কোনো সম্পর্ক নেই। এমনকি গানের কথাগুলোও যৌন উত্তেজনাপূর্ণ। 
করণ সিদ্ধান্ত নিয়েছেন তাঁর ছবিতে আর আইটেম গান ব্যবহার করবেন না। এর আগে এমন ধরনের গান তিনি তাঁর ছবিতে ব্যবহার করেছেন বলে দুঃখ প্রকাশ করে ক্ষমা চান।

এদিকে এসব শুনে চুপ রইলেন না ক্যাটরিনা। আলোচনা নিয়ে গেলেন অন্য মোড়ে। ক্যাটের মতে, যিনি আইটেম গার্ল হন, এটা সম্পূর্ণই তাঁর নিজের ওপর নির্ভর করে। আর করে ক্যামেরার অ্যাঙ্গেল ও লেন্সের ফোকাস কোন দিকে হয়, সেটার ওপর। 
তিনি নিজে কখনো আইটেম গান করতে গিয়ে মনে করেননি যে তাঁকে হেয় করা হয়েছে।
