"একই অ্যালবামে সৌমিত্র, হৈমন্তী আর অরূপরতন"

একুশে পদকপ্রাপ্ত স্বাধীন বাংলা বেতারকেন্দ্রের শিল্পী ও দন্তবিশেষজ্ঞ অরূপরতন চৌধুরী আর ভারতের বাংলা গানের অন্যতম বরেণ্য শিল্পী হৈমন্তী শুক্লা একই অ্যালবামে গান গেয়েছেন। রবীন্দ্রসংগীতের এই অ্যালবামের নাম ‘দাঁড়িয়ে আছ তুমি আমার’। 
এই অ্যালবামে আরও আছেন সৌমিত্র চট্টোপাধ্যায়। এখানে তিনি সঞ্চালক। তিনি কথা বলেছেন গান নিয়ে। এই অ্যালবাম নিয়ে তিনি বলেছেন, ‘হৈমন্তী শুক্লা আর অরূপরতনের রবীন্দ্রসংগীতের অ্যালবাম উভয় বাংলার মৈত্রীর বন্ধনকে দৃঢ় করবে।’

জানা গেছে, আগামী ১ মার্চ অ্যালবামটি আনুষ্ঠানিকভাবে প্রকাশ করবে সাউন্ডটেক। সেদিন রাজধানীর হোটেল সোনারগাঁওয়ে একটি অনুষ্ঠানের আয়োজন করা হবে। সেই অনুষ্ঠানে হৈমন্তী শুক্লারও উপস্থিত থাকার কথা আছে। সেদিন তিনি গানও করবেন।

অরূপরতন চৌধুরী জানান, রবীন্দ্রনাথ ঠাকুরের পূজা আর প্রেম পর্যায়ের পাঁচটি গান নিয়ে সাজানো হয়েছে এই অ্যালবাম। গানগুলোর সংগীত পরিচালনা করেছেন কলকাতার দীপঙ্কর ভাস্কর। সব কটি গানই দ্বৈত কণ্ঠে গাওয়া। গানগুলোর মিউজিক ভিডিও তৈরি হয়েছে।
