ধার তো করতে হয়।
 কিন্তু ধার করব বললেই ধার করা যায় না, যেমন—কবি হব বললেই কবি হওয়া যায় না। 
ধারের আর্টের বৈচিত্র্যও কম নয়। 
তবে শুধু ছন্দজ্ঞান থাকলে কবি হওয়া যায় না। 
স্বকীয় প্রতিভা থাকা চাই। 
ঠিক তেমনি ধার করতে হলেও নিজস্ব একটা চাওয়ার কায়দা থাকা চাই। 
ধার সম্পর্কে নিজের অভিজ্ঞতা বলে, আর একজন অভাবগ্রস্তকে কিছুটা সাহায্য করা যায়। 
তবে জোগাড়ের বেলায় যার যার জোগাড় তাকেই করে নিতে হয়।
ধারের বেলায় ইংরেজি প্রবাদ বাক্য : He who hesitates is lost.. 
কথাটা চরম সত্যি কথা। 
যেকোনো ভালো ধার করিয়ে এ সত্য মর্মে মর্মে অনুভব করেছেন। 
খবরদার, ভূমিকা করবেন না। 
ভূমিকার কী দরকার? 
ধার পেতে হলে বুদ্ধিকে ভালোমতো শান দিয়ে ক্ষুরধার করতে হবে। 
সোজা টাকা ধার না চেয়ে যদি আপনার দৈনন্দিন জীবনের অভাব-অনটন, দুঃখ-দৈন্যের কাহিনি বলে ধারের জন্য ভূমি বা ভূমিকা তৈরি করেন, তাহলে যাঁর কাছে টাকা চাইতে গেলেন তিনি তাঁর দুঃখের কথা শুরু করবেন। 
আর টাকাটা যখন পেলেন তখন কোথায় রাখবেন?
বুক পকেটেই রাখুন। 
দেখবেন, হূদয় ময়ূরের মতো নেচে উঠছে। 
আপনার মতো কম মাইনের লোকের হূদেরাগের কারণ ধনীর জন্য ব্যবহূত এক্স-রেতে তো ধরা পড়ার কথা নয়। 
আপনার এই অতি অদ্ভুত হূদেরাগের এবং আয় ও আয়ুর কার্যকারণ সম্পর্কের ওপর যে অত্যাবশ্যকীয় গবষণা, তা এ দেশে সবেমাত্র শুরু হয়েছে।
সেদিন এক বন্ধু আমাকে বলছিলেন, বিস্তর টাকা-পয়সা আছে এমন লোকের কাছেও ধার চেয়ে নিরাশ হতে হলে তাঁর নাকি খুব রাগ হয়। 
আর কি না নানা রকম মন্দসন্দ শুনিয়ে দিতে ইচ্ছা হয়। 
এখন কথা হচ্ছে যে টাকাটা পেলে যদি পাওনাদারের প্রতি আপনার নিতি নিতি নব নব অনুরাগের সঞ্চার হয়, না পেলে রাগের সঞ্চার হবে, তাতে আশ্চর্য হওয়ার কী আছে?
তবে টাকা চেয়ে নাজেহাল হলেও কোনো কড়া কথা বলার প্রশ্ন উঠতে পারে না।
 তাতে ওই অমানুষটির দিল আরো শক্ত করে বসবেন। তবু নেহাত যদি জ্বালা জুড়াতে চান হাওয়াই জাহাজের মাঠে গিয়ে যা খুশি বলুন। 
কিন্তু কেউ যেন শুনতে না পায়। 
শুনলে আরেক দিন প্রাণান্তে এক পয়সাও পাবেন না। 
মানুষের মধ্যে কত রকম আশ্চর্য পরিবর্তনের কথা শুনতে পাই। 
কারো পৌষ মাস কারো সর্বনাশ। 
দুর্ভিক্ষের সময় এক ভদ্রলোক কালোবাজারি-চোরাবাজারি করে টাকায় এক সের করে চাল বিক্রি করে বড়লোক হয়ে গেল বা গেলেন। 
অর্থাত্ লাখো লোক মেরে লাখোপতি হয়ে গেলেন। কারণ টাকায় এক সের চাল নয় তো, একসেরি বোমা। 
চাটগাঁয়ের ভুখাদের বলতে শুনেছি, (এখন তারা বেহেশতের নাগরিক), জাপানি বোমাকে ভয় করিনে। 
ভয় করি এই একসেরি বোমাকে। 
এ খেয়ে মানুষ বেশিদিন টিকতে পারে না। 
এ বোমা যার পেটে পড়েছে, তার পেট না ফেটে পারে না। 
তাই তো জাপানি বোমায় চার শ বা চল্লিশ শ মরলে একসেরি বোমায় মরেছে ৪০ লাখ। 
দেশের লোকের মৃত্যুর জন্য বিদেশির চেয়ে দেশিই বেশি দায়ী। 
আপনি বলবেন, যার সমাজে বাস করেও সমাজের জন্য কোনো দরদ বা সহানুভূতি নেই, সে সমাজের দুশমন। 
কিন্তু দোস্ত-দুশমন মিলেই তো সমাজ। 
সমাজে সর্দারি তার, টাকা আছে যার।
আপনিও যে সমাজে বাস করছেন, সেটা তাদের অনুগ্রহ।
আর মনে করুন, তিনি যদি বলেন, যেখানে-সেখানে টাকা চেয়ে বেড়ান কেন? 
আমি যেভাবে রোজগার করছি আপনিও তো সেভাবে বিস্তর রোজগার করতে পারেন।
 আমার পেশাটাকে ঘৃণা করেন অথচ আমার টাকা চাইতে কোনো সংকোচ নেই—এ কেমন কথা? 
গোশত হারাম হলে সুরুয়াটা হালাল হয় কী করে? 
তিনি ঠিকই বলেছেন।
এ রকম কথার আপনি কী জবাব দেবেন?
মোটের ওপর কথা হলো, যে কারো কাছে ধার চেয়ে নাকানি-চুবানি খেলেও তাঁকে কোনো রকম মন্দসন্দ বা ধারালো কথা বলার রেওয়াজ ধারশাস্ত্রে নেই