"শ্রীদেবীর জন্য মেয়ের কান্নাভেজা বার্তা"

আজ শ্রীদেবীর মৃত্যুদিন। দিনটিতে বলিউডের এই বরেণ্য অভিনেত্রীকে নানাভাবে স্মরণ করা হচ্ছে। ইনস্টাগ্রামে মাকে স্মরণ করে আবেগপ্রবণ পোস্ট দিয়েছেন জাহ্নবী কাপুর। তিনি লিখেছেন, ‘আমার মন সব সময়ে ভারী হয়ে থাকে। কিন্তু আমি সব সময় হাসি, কারণ জানি, আমার হাসির মধ্যেই তুমি আছো।’ এরই মধ্যে বলিউডে পা রেখেছেন জাহ্নবী কাপুর। মেয়েকে নিয়ে মা যে স্বপ্ন দেখেছিলেন, তা পূরণ হয়েছে।

শ্রীদেবীর প্রথম মৃত্যুবার্ষিকীতে আজ রোববার প্রার্থনা অনুষ্ঠানের আয়োজন করা হয়। এখানে হাজির হয় প্রায় পুরো কাপুর পরিবার। প্রার্থনা করছেন শ্রীদেবীর ভক্তরাও। তবে মৃত্যুবার্ষিকী ঘিরে এক অভিনব আয়োজন করেছে কাপুর পরিবার। শ্রীদেবীর স্বামী বনি কাপুর শ্রীদেবীর একটি শাড়ি ভারতীয় দাতব্য প্রতিষ্ঠান কনসার্ন ইন্ডিয়া ফাউন্ডেশনে দান করেছেন। একটি প্রতিষ্ঠানের মাধ্যমে এটি নিলামে তোলা হয়েছে। নিলাম থেকে পাওয়া অর্থ ব্যয় করা হবে বিভিন্নভাবে পিছিয়ে পড়া ভারতীয় মানুষের কল্যাণে। তাদের মধ্যে আছে পিছিয়ে পড়া নারী, শিশু; শিক্ষা ক্ষেত্রে বিশেষভাবে পিছিয়ে পড়া শিক্ষার্থী এবং স্বাস্থ্য ও কমিউনিটি উন্নয়ন।

শ্রীদেবীর জন্ম ১৯৬৩ সালের ১৩ আগস্ট ভারতের তামিলনাড়ুতে। তাঁর মা রাজেশ্বরী ইয়াংগার ও বাবা আয়াপ্পাঁ ইয়াংগার। শ্রীদেবীর বাবা পেশায় ছিলেন আইনজীবী। শ্রীদেবীর আসল নাম শ্রী আম্মা ইয়াংগার আয়াপ্পাঁ। ১৯৬৯ সালে শিশুশিল্পী হিসেবে ক্যামেরার সামনে দাঁড়ান তিনি। ভক্তিমূলক তামিল ছবি তুনাইভান তাঁর প্রথম চলচ্চিত্র। নায়িকা হিসেবে বলিউডে শ্রীদেবীর প্রথম ছবি ‘ষোলা সাওয়ান’। ছবিটি মুক্তি পায় ১৯৭৯ সালে। চলচ্চিত্র নির্মাতা বনি কাপুরকে শ্রীদেবী বিয়ে করেন ১৯৯৬ সালে। তাঁদের সংসারে দুই সন্তান—জাহ্নবী কাপুর ও খুশি কাপুর। শ্রীদেবী অসংখ্য ছবিতে অভিনয় করেছেন। তার মধ্যে জনপ্রিয় দুটি ছবি ‘নাগিনা’ ও ‘চাঁদনি’।

দুবাইয়ের জুমেইরাহ এমিরেটস টাওয়ার হোটেলে মারা যান শ্রীদেবী। পরিবার সূত্রে জানা যায়, বাথরুমে পাওয়া যায় অচেতন শ্রীদেবীকে। পরে ওই রাতেই হোটেল থেকে এই অভিনেত্রীকে নেওয়া হয় হাসপাতালে। এরপর চিকিৎসকেরা তাঁকে মৃত ঘোষণা করেন।
