"কিট থাকবেন না ‘গেম অব থ্রোনস’–এর প্রিক্যুয়েলে"

সেই ২০১১ সাল থেকে আছেন ধারাবাহিকটির সঙ্গে। তাই আবেগটাও কম নেই গেম অব থ্রোনস ধারাবাহিকটির কেন্দ্রীয় অভিনেতা কিট হেরিংটনের। আগামী বছরেই প্রচার হচ্ছে ধারাবাহিকটির শেষ মৌসুম। এরপর আর এটিতে অভিনয় করার ইচ্ছা নেই তাঁর।

শেষ মৌসুমই যদি হয়, তাহলে অভিনয়ের আর সুযোগ কোথায়? এমন প্রশ্ন থাকতে পারে। তাদের জন্য বলা। গেম অব থ্রোনস–এর প্রিক্যুয়েল সিরিজ বানানোর ঘোষণাও এসে গেছে। এই ধারাবাহিকের পাঁড় ভক্ত যাঁরা, তাঁদের খবরটি না জানার কথা নয়। ব্রিটিশ এই অভিনয়শিল্পীকে জন স্নো চরিত্রে দেখা গেছে ধারাবাহিকটিতে। তবে ধারাবাহিকে না থাকার বিষয়ে বেশ আবেগপ্রবণ হয়ে পড়েন কিট। কারণ, এই ধারাবাহিকটিই তাঁকে বেশ জনপ্রিয়তা এনে দেয়। বিবিসিকে দেওয়া এক সাক্ষাৎকারে সম্প্রতি তিনি বলেন, ‘গেম অব থ্রোনস থেকে বিদায় খুবই আবেগপ্রবণ একটা ব্যাপার। কিন্তু আমি বলছি না এটা খুবই দুঃখজনক। কারণ, এতগুলো বছর একটি ধারাবাহিকের সঙ্গে যুক্ত ছিলাম। এটা একজন অভিনেতার জন্য সত্যিই ব্যতিক্রমী একটি ব্যাপার। এই পরিবারকে ছেড়ে যাওয়া খুবই আবেগের বিষয় আমার কাছে। কিন্তু আমি আর ফিরছি না।’

ইতিমধ্যে প্রিক্যুয়েলের কাজ শুরু হয়ে গেছে। নওমি ওয়াটস কাজ করছেন সেখানে, এটা নিশ্চিত। গেম অব থ্রোনস ধারাবাহিকে যে সময়কালের কথা দেখা যায়, তার চেয়েও হাজার বছর আগের কাহিনি নিয়ে প্রিক্যুয়েলের গল্প। তবে কোনো ছোট চরিত্র কিংবা অতিথি চরিত্রে কি তাঁকে দেখা যাবে? অভিনেতার উত্তর, ‘হয়তো না।’ তার মানে ধারাবাহিকটি থেকে একেবারেই বিদায় নিলেন কিট হেরিংটন!

এই অভিনয়শিল্পী বর্তমানে মঞ্চনাটক নিয়ে ব্যস্ত আছেন। ২০১৬ সালে ডক্টর ফস্টাস নাটকে কাজ করার পর ফের তিনি মঞ্চে ফিরলেন। 
