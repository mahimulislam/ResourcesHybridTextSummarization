"শাকিবে রোমাঞ্চিত ফারিয়া"

একজন ঢালিউডে দাপটের সঙ্গে আছেন দেড় দশকেরও বেশি সময়, আরেকজন চলচ্চিত্রে অভিনয় করছেন মাত্র তিন বছর। তাঁরা দুজন একটি সিনেমার শুটিংও করছেন। যে দুই তারকা নিয়ে কথা হচ্ছে, তাঁরা শাকিব খান ও নুসরাত ফারিয়া। এই দুই তারকা এবার একসঙ্গে নতুন একটি বিজ্ঞাপনচিত্রে কাজ করতে চুক্তিবদ্ধ হয়েছেন। মুঠোফোন সেবাদাতা প্রতিষ্ঠান বাংলালিংকের এই বিজ্ঞাপনচিত্রের শুটিং শুরু হবে শিগগিরই। নতুন এই বিজ্ঞাপনচিত্রে শাকিব খানের সঙ্গে কাজ করতে হবে শুনেই ভীষণ রোমাঞ্চিত নুসরাত ফারিয়া।

আগামীকাল বৃহস্পতিবার ঢাকার একটি স্টুডিওতে বিজ্ঞাপনচিত্রের শুটিংয়ে অংশ নেবেন শাকিব খান ও নুসরাত ফারিয়া। এর নির্মাতা আদনান আল রাজীব। ‘শাহেনশাহ’ ছবি শুটিংয়ের ফাঁকে নসুরাত ফারিয়া প্রথম আলোকে বলেন, ‘যখন শুনেছি আমার সঙ্গে তিনি (শাকিব খান) থাকছেন, তখন থেকে আমি সত্যিই রোমাঞ্চিত। শাকিব ভাইয়ের সঙ্গে এখন তো শুটিং করছি। বোঝাপড়া বেশ ভালো। আগে যে জড়তা ছিল, একসঙ্গে শুটিংয়ের কারণে এখন আর তা নেই। আমি নিজেও অনেক দিন পর বিজ্ঞাপনচিত্রে কাজ করছি। বিজ্ঞাপনচিত্রে নতুনত্ব থাকবে, সবকিছু মিলিয়ে মনে হচ্ছে, নতুন বছর অসাধারণ একটা বিজ্ঞাপনচিত্র দেখতে পাবেন দর্শক।’

আজ বুধবার দুপুরে প্রথম আলোকে শাকিব খান বলেন, ‘আগে থেকে কিছু বলতে চাই না। দর্শক টেলিভিশনের পর্দায় আমাকে দেখুক। তবে এটুকু বলব, বিজ্ঞাপনচিত্রের ভাবনা, অ্যারেঞ্জমেন্ট যতটা শুনেছি, ভালো লেগেছে। বড় পরিসরে কাজটি করার প্রস্তুতি নেওয়া হয়েছে।’

শাকিব খান ও নুসরাত ফারিয়ার এই বিজ্ঞাপনচিত্রের নির্মাতা আদনান আল রাজীব। এই পরিচালকের কয়েকটি বিজ্ঞাপনচিত্র ও নাটক প্রশংসিত হয়েছে। নতুন এই বিজ্ঞাপনচিত্র প্রসঙ্গে তিনি বলেন, ‘এটিকে ৯০ সেকেন্ডের একটি সিনেমা বলতে পারেন। বেশ মজা করে তৈরি করা হচ্ছে।’

এবারই প্রথম শাকিব খানকে নিয়ে বিজ্ঞাপনচিত্র নির্মাণ করতে যাচ্ছেন রাজীব। তিনি বলেন, ‘শাকিব খানের সঙ্গে কথা বলে মনে হয়েছে, তিনি ইতিবাচক কিছু করতে চান। তাঁর মধ্যে সেই ব্যাপারটা আছে। দুই বছর ধরে তিনি যে ছবিগুলো করেছেন, তাতে এর প্রমাণ পাওয়া যায়। আমরাও চেষ্টা করব, নতুন কিছু করতে। দর্শকের কাছে শাকিব খানের চমৎকার একটা লুক দিতে চাই। তিনিও খুব ইতিবাচক। আমাদের সবার চাহিদাই ভালো একটা কাজ করার।’

দেড় যুগের অভিনয়জীবনে শাকিব খান কয়েকটি বিজ্ঞাপনচিত্রে কাজ করেছেন। এর মধ্যে আছে পাওয়ার ড্রিংকস আর এশিয়ান ডুপ্লেক্স টাউনের বিজ্ঞাপনচিত্র।
