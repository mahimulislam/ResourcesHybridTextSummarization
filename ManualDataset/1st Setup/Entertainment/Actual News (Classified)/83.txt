"কুকুরের গায়ে দামি জ্যাকেট!"

প্রিয়াঙ্কা চোপড়া ইদানীং কাজের চেয়ে ব্যক্তিগত জীবন নিয়ে বেশি আলোচিত হচ্ছেন। মার্কিন পপ তারকা নিক জোনাসের সঙ্গে প্রেম শুরু হওয়ায় পর থেকেই প্রিয়াঙ্কা চোপড়ার ব্যক্তিগত জীবন নিয়ে পাঠকের কৌতূহল বেড়েছে। পাশাপাশি তাঁর লাইফস্টাইল নিয়েও অনেকেই জানতে চান। আর এসব পাঠক ও ভক্ত হামেশাই সামাজিক যোগাযোগমাধ্যমে বলিউড ও হলিউডের এই তারকাকে চোখে চোখে রাখেন। তাঁর টুপি থেকে জুতা—সবকিছুই উঠে আসে আলোচনায়।

জানা গেছে, প্রিয়াঙ্কা চোপড়ার জীবনে এখন তাঁর পরিবার ও স্বামীর পাশাপাশি আর একজন খুব কাছের। আর সে হলো সাবেক এই বিশ্বসুন্দরীর পোষ্য। প্রিয়াঙ্কার এই আদরের কুকুরের নাম ‘ডায়না’। এই পোষ্যকে তিনি খুব ভালোবাসেন। সামাজিক যোগাযোগমাধ্যমে ডায়নার ছবি প্রায়ই পোস্ট করেন প্রিয়াঙ্কা। তিনি এখন যুক্তরাষ্ট্রের লস অ্যাঞ্জেলেসে তাঁর প্রিয় পোষ্যর সঙ্গে সময় কাটাচ্ছেন। ইনস্টাগ্রামে প্রিয়াঙ্কা তাঁর কুকুরের একটি ছবি পোস্ট করেছেন। ছবিতে দেখা গেছে ডায়নার গায়ে দামি এক জ্যাকেট! ডায়নার এই জ্যাকেটের দাম শুনলে অবিশ্বাস্য মনে হতে পারে। যুক্তরাষ্ট্রের ঠান্ডা থেকে প্রিয় পোষ্যকে রক্ষা করতে প্রিয়াঙ্কা তাকে একটি জ্যাকেট পরিয়েছেন। কিন্তু এটা কোনো সাধারণ জ্যাকেট নয়। ডায়নার মনক্লের ব্র্যান্ডের এই জ্যাকেটের মূল্য ৪৫৫ ইউরো বা ৩৬ হাজার ৭৪৩ রুপি। প্রিয়াঙ্কা তাঁর প্রিয় ডায়নার ছবি পোস্ট করে লিখেছেন, ‘লস অ্যাঞ্জেলেসে খুব ঠান্ডা পড়ছে। জ্যাকেটটির জন্য মনক্লেরকে ধন্যবাদ।’

প্রিয়াঙ্কা চোপড়া হলিউডের ‘ইজন্ট ইট রোমান্টিক’ এবং বলিউডে ‘দ্য স্কাই ইজ পিংক’ ছবি দুটিতে কাজ করেছেন। ‘দ্য স্কাই ইজ পিংক’ ছবিতে তাঁর বিপরীতে আছেন ফারহান আখতার। গত ডিসেম্বরে নিক জোনাসের সঙ্গে বিবাহবন্ধনে আবদ্ধ হন প্রিয়াঙ্কা।
