"স্বল্পদৈর্ঘ্য চলচ্চিত্রে সিয়াম"

সম্প্রতি মুক্তি পাওয়া সিয়াম আহমেদ অভিনীত দহন সিনেমাটি চলছে হলে। এরই মধ্যে খবর এল, মন নামের একটি স্বল্পদৈর্ঘ্য চলচ্চিত্রে অভিনয় করলেন সিয়াম। ছবিটি অনলাইনে মুক্তি পাওয়ার অপেক্ষায়।

গত ঈদে মুক্তি পায় সিয়াম অভিনীত পোড়ামন ২ ছবিটি। ওই ছবিতেই অভিনয় দিয়ে আলোচনায় আসেন সিয়াম। এবার রায়হান রাফি পরিচালিত দহন ছবিটি তাঁকে করে তুলল আরও জনপ্রিয়। বাংলাদেশের রাজনৈতিক পরিস্থিতি নিয়ে তৈরি এই ছবিতে নেশাগ্রস্ত এক বস্তির ছেলের চরিত্রে অভিনয় করে দারুণ প্রশংসা পাচ্ছেন ঢালিউডের এই নবাগত। গত ৩০ নভেম্বর রায়হান রাফি পরিচালিত দহন ছবিটি মুক্তি পায়। এটির পরপরই মুক্তি পাচ্ছে মন নামের স্বল্পদৈর্ঘ্য ছবিটি। এটি ৬ ডিসেম্বর ধ্রুব মিউজিক স্টেশন চ্যানেলে প্রকাশিত হবে।

বর্তমান প্রেক্ষাপটে মানুষের সঙ্গে মানুষের সম্পর্কের জায়গাগুলো চলচ্চিত্রটিতে দেখানো হয়েছে। সিয়াম বলেন, ‘স্বল্পদৈর্ঘ্য চলচ্চিত্রের গল্পটি ভালো। তবে এ সময় একটি ছবির আলোচনার মধ্যে আরেকটি ছবি আমার জন্য যে খুব ভালো কিছু হবে, ঠিক তা নয়। সামনে নির্বাচন। নতুন কাজ বন্ধ থাকবে। তা ছাড়া সামনে আমার নতুন ছবি মুক্তির মধ্যে একটা দীর্ঘ বিরতি থাকবে। ওই ফাঁকে স্বল্পদৈর্ঘ্য চলচ্চিত্রটি মুক্তি দিলে ভালো হতো।’

এদিকে মুক্তির আগে থেকেই দহন ছবিটি আলোচনায় ছিল। মুক্তির পর ছবিটিতে ভিন্ন ধরনের চরিত্রে অভিনয় করে প্রশংসার জোয়ারে ভাসছেন সিয়াম। তিনি বলেন, ‘ছবিটি দেখার পর সামাজিক যোগাযোগমাধ্যম তো আছেই, ফোনে কিংবা সরাসরি এসে অনেকেই ছবির গল্প, আমার চরিত্র নিয়ে প্রশংসা করেছেন। কেউ কেউ খুঁটিনাটি ভুলও ধরিয়ে দিচ্ছেন। সব মিলিয়ে দহন নিয়ে আমি তৃপ্ত।’

সিয়াম বলেন, ‘চরিত্রটি আমার জন্য চ্যালেঞ্জিং ছিল। শুটিং শুরুর আগে নিজের প্রস্তুতি নিতে ঘাম ঝরিয়েছি। আমি সার্থক।’

তবে পোড়ামন ২ থেকে কি দহনকে এগিয়ে রাখতে চান? এমন প্রশ্ন করলে সিয়াম বলেন, ‘মনে রাখতে হবে, পোড়ামন ২ ঈদে মুক্তি পেয়েছিল। দহন মুক্তির সময়টা আমার মনে হয় বছরের সবচেয়ে খারাপ সময়। তারপরও যে দর্শক হলে এসে ছবিটি দেখছেন, এটি অনেক বড় ব্যাপার। মুক্তির দিন থেকে আমি ঢাকার হলগুলো ঘুরছি। প্রথম তিন দিন তো সবখানে হাউসফুল ছিল। এখনো মধুমিতা, সিনেপ্লেক্স, শ্যামলীতে হাউসফুল যাচ্ছে। ঢাকার বাকি হলগুলোর আসনসংখ্যার প্রায় আশি ভাগ ভরে যাচ্ছে। ঢাকার বাইরেও ভালো খবর পাচ্ছি।’

ভিকি জাহেদ পরিচালিত মন চলচ্চিত্রে সিয়ামের বিপরীতে অভিনয় করেছেন নাদিয়া ও সাদিয়া নাবিলা।


