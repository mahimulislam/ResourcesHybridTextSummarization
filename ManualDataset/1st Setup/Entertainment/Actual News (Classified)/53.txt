"কারিনা কার বেগম!"

১৮ বছর পর কারিনা কাপুর খানকে আবার করণ জোহরের ছবিতে দেখা যাবে। এর আগে তাঁকে দেখা যায় এই পরিচালকের ‘কাভি খুশি কাভি গম’ ছবিতে। ছবিতে কারিনার চরিত্রের নাম ছিল ‘পু’। কারিনা অভিনীত এই চরিত্রটি এখনো দর্শকের মনে জায়গা করে আছে। তবে ‘পতৌদির ছোট নবাব’ সাইফ আলী খানের স্ত্রীকে এবার দেখা যাবে অন্য এক বেগমের চরিত্রে। আর তার জন্য চলছে জোরদার প্রস্তুতি।

করণ জোহরের ‘তখত’ ছবিটি নিয়ে বিটাউনে আগ্রহ ক্রমশ বাড়ছে। ইতিহাসের ওপর ভিত্তি করে তৈরি এই ছবিতে বলিউডের একাধিক তারকা অভিনয় করেছেন। তবে কে কোন চরিত্রে অভিনয় করছেন, তা নিয়ে অনেক জল্পনাকল্পনা চলছিল। কারিনা এবার নিজেই এই কৌতূহলের কিছুটা অবসান ঘটিয়েছেন। সম্প্রতি এক সাক্ষাৎকারে ‘তখত’ ছবিতে তাঁর চরিত্রের ওপর থেকে পর্দা সরিয়েছেন। ছবিতে তাঁর চরিত্র সম্পর্কে কারিনা বলেন, ‘এটা একটা দুর্দান্ত পিরিয়ডিক্যাল ড্রামা ধাঁচের ছবি। আমাকে অন্য ধরনের এক চরিত্রে দেখা যাবে। ছবিতে আমি শাহজাহানের কন্যা জাহানারার চরিত্রে অভিনয় করছি।’

কারিনা বলেন, ‘করণের সঙ্গে আবার কাজ করা আর এই ছবিটিকে ঘিরে আমি খুবই উত্তেজিত। লম্বা সময় পর করণের সঙ্গে কাজ করতে দারুণ লাগছে। আর সবচেয়ে ভালো বিষয়, “কাভি খুশি কাভি গম” ছবির “পু” থেকে এই চরিত্রটা একদম বিপরীত।’

‘তখত’ ছবিতে কারিনা কাপুরকে সম্রাট শাহজাহানের কন্যা বেগম জাহানারার চরিত্রে দেখা যাবে। এদিকে আরও কিছু চরিত্র সম্পর্কেও জানা গেছে। অনিল কাপুরকে দেখা যাবে সম্রাট শাহজাহানের চরিত্রে, শাহজাহানের ছেলে দারা শিকোর চরিত্রে রণবীর সিং, দারা শিকোর স্ত্রীর চরিত্রে দেখা যাবে আলিয়া ভাটকে আর আওরঙ্গজেব এবং তাঁর বেগমের চরিত্রে আছেন ভিকি কৌশল ও ভূমি পেডনেকর।