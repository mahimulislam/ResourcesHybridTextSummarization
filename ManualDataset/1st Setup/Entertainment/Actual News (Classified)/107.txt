ধার

এসব তো রোমাঞ্চকর ব্যাপার। এবার বাস্তবের দিকে ফিরি।

ধার তো করতে হয়। কিন্তু ধার করব বললেই ধার করা যায় না, যেমন—কবি হব বললেই কবি হওয়া যায় না। কবি হতে হলে কবিতার আর্ট জানা থাকা চাই। ধার করতে হলেও ধারের আর্ট জানা থাকতে হবে। কবিতার ছন্দ-বৈচিত্র্য আছে। ধারের আর্টের বৈচিত্র্যও কম নয়। তবে শুধু ছন্দজ্ঞান থাকলে কবি হওয়া যায় না। স্বকীয় প্রতিভা থাকা চাই। ঠিক তেমনি ধার করতে হলেও নিজস্ব একটা চাওয়ার কায়দা থাকা চাই। কোনো বড় কবি কোনো অস্ফুট কবি-প্রতিভাকে দু-চারটা অসাধারণ উপদেশ দিয়ে উত্সাহিত ও অনুপ্রাণিত করে তুলতে পারেন। কিন্তু একজন আরেকজনকে কবি বানিয়ে দিতে পারেন না। ধারের বেলায়ও তাই। ধার সম্পর্কে নিজের অভিজ্ঞতা বলে, আর একজন অভাবগ্রস্তকে কিছুটা সাহায্য করা যায়। তবে জোগাড়ের বেলায় যার যার জোগাড় তাকেই করে নিতে হয়।

কাজেই এ সম্পর্কে দু-একটা সাবধানী টিপস দিয়ে রাখি। ধারের বেলায় ইংরেজি প্রবাদ বাক্য : He who hesitates is lost.. কথাটা চরম সত্যি কথা। যেকোনো ভালো ধার করিয়ে এ সত্য মর্মে মর্মে অনুভব করেছেন। ‘কী করে চাই। আজ নয়, কাল। দেখি, একবার বলব, যদি পারেন নেহাত আপন ভেবে কিছু দিতে।’ এই-সেই ভাবলে ধার করা যায় না। এতে শুধু দুঃখ বাড়ে। ঘুমের ব্যাঘাত হয়। এখানে দরকার ‘ডিরেক্ট অ্যাকশনের।’ তা না হলে উদ্দেশ্য সফল হয় না; কামিয়াবি হাসিল হয় না; ধার পাওয়া যায় না। ধারকে জাগতিক নিয়ম মনে করে দেখা হলে যাঁর থেকে পাওয়ার আশা আছে তাঁকে অমনি হঠাত্ বলে ফেলবেন, ‘দেখি, টাকা থাকলে কয়েকটা দিন তো! মাইনেটা পেয়েই দিয়ে দেব।’

খবরদার, ভূমিকা করবেন না। বইতে ভূমিকা আগে। এ ব্যাপারে ভূমিকা বলে কিছু থাকলে সেটা পরে। ভূমিকার কী দরকার? মনে রাখবেন, আপনি ধার চাচ্ছেন, কোর্টশিপ চালাচ্ছেন না। ধার পেতে হলে বুদ্ধিকে ভালোমতো শান দিয়ে ক্ষুরধার করতে হবে। সোজা টাকা ধার না চেয়ে যদি আপনার দৈনন্দিন জীবনের অভাব-অনটন, দুঃখ-দৈন্যের কাহিনি বলে ধারের জন্য ভূমি বা ভূমিকা তৈরি করেন, তাহলে যাঁর কাছে টাকা চাইতে গেলেন তিনি তাঁর দুঃখের কথা শুরু করবেন। দুঃখ কার নেই? যাঁর বেশি টাকা আছে, তাঁর হয়তো দুঃখ আরো বেশি। ইনকাম ট্যাক্সের তাড়া, সেলস ট্যাক্সের গুঁতো, কর্মচারীর বিশ্বাসঘাতকতা, ন্যায্য মজুরির দাবিতে শ্রমিকদের ধর্মঘটের হুমকি, ঋণ অনাদায়, দুর্নীতি দমন বিভাগকেও কোনো প্রকারে দমন রাখা ইত্যাদি কত কিছু। কোনো বড়লোক তাঁর থেকে কত হাজার টাকা ধার নিয়ে শোধ করেননি, সে কথা যদি তিনি বলে বসেন, তারপর আপনি টাকা চাইবেন কী করে? অথচ আপনি গিয়েছেন মাত্র হাত খরচের বা হাট খরচের কয়েকটা টাকার জন্য, যেটা তাঁর কাছে কিছুই না। আপনি বেশি টাকা চান কী করে? তিনি দিলেও তো নিতে পারেন না। কারণ আপনার যতটুকু শোধ করার ক্ষমতা, ততটুকুই আপনার ধার করার ক্ষমতা। আসল কথা হলো, ধার চাইতে গিয়ে ভূমিকা করবেন না। আর চাওয়ার আগে এটা-সেটা ভাববেন না। ভাবলে কোনো কাজ হয় না! ভাবলে হিরোশিমা ও নাগাসাকির ওপর অ্যাটম বোমা ফেলা যেত না। ভাবলে গরিব রোগীর কাছ থেকে ডাক্তারের ভিজিট নেওয়া হয় না। ভাবলে ‘অপারেশন’ হয় না। তেমনি ভাবলে ধার করা যায় না।

আর টাকাটা যখন পেলেন তখন কোথায় রাখবেন? বুক পকেটেই রাখুন। দেখবেন, হূদয় ময়ূরের মতো নেচে উঠছে। খুশিতে বুক ইঞ্চি দেড়েক, অবস্থা বিশেষে ইঞ্চি দুয়েক ফুলে উঠেছে। আপনার হূদেরাগ থাকলে তা-ও ভালো হয়ে যাবে। আপনার মতো কম মাইনের লোকের হূদেরাগের কারণ ধনীর জন্য ব্যবহূত এক্স-রেতে তো ধরা পড়ার কথা নয়। আপনার এই অতি অদ্ভুত হূদেরাগের এবং আয় ও আয়ুর কার্যকারণ সম্পর্কের ওপর যে অত্যাবশ্যকীয় গবষণা, তা এ দেশে সবেমাত্র শুরু হয়েছে।

সেদিন এক বন্ধু আমাকে বলছিলেন, বিস্তর টাকা-পয়সা আছে এমন লোকের কাছেও ধার চেয়ে নিরাশ হতে হলে তাঁর নাকি খুব রাগ হয়। আর কি না নানা রকম মন্দসন্দ শুনিয়ে দিতে ইচ্ছা হয়। কী রকম মন্দসন্দ তা লিখে বইটা মন্দ করতে চাইনে। ভালো করা কঠিন। মন্দ করা সহজ। মন্দটা মন্দই। মন্দের ভালো তবু ভালো। খামাখা নিজের ঘাড়ে বিপদ ডেকে এনে কী লাভ? মশাই, কখনো ভুলবেন না যে এটা ‘চাচা—আপন—বাঁচার’ দেশ। ‘বাপ-বেটা-জ্যাঠা-ভাতিজি সব মিলে গুষ্টিসুদ্ধ বাঁচার যুগ’ এ দেশে এখনো আসেনি। এখন কথা হচ্ছে যে টাকাটা পেলে যদি পাওনাদারের প্রতি আপনার নিতি নিতি নব নব অনুরাগের সঞ্চার হয়, না পেলে রাগের সঞ্চার হবে, তাতে আশ্চর্য হওয়ার কী আছে?

তবে টাকা চেয়ে নাজেহাল হলেও কোনো কড়া কথা বলার প্রশ্ন উঠতে পারে না। তাতে ওই অমানুষটির দিল আরো শক্ত করে বসবেন। তবু নেহাত যদি জ্বালা জুড়াতে চান হাওয়াই জাহাজের মাঠে গিয়ে যা খুশি বলুন। কিন্তু কেউ যেন শুনতে না পায়। শুনলে আরেক দিন প্রাণান্তে এক পয়সাও পাবেন না। যিনি আজ দিলেন না তিনি কাল দিতে পারেন—এ আশাকে বুকে ভালোবাসা বেঁধে দিতে হবে। না হয় প্রাণপাখি উড়ে যাবে। আপনার যখন নেই, তাঁর যখন আছে, হাজার কঞ্জুস হলেও আপনি আর কোনো দিন তাঁর কাছে হাত পাতবেন না, এমন বড়াইয়ের কথা মুখে আনতে নেই। ঠ্যালার নাম বাবাজি হলে ঠেকার নামও আব্বাজি।

তা ছাড়া যেই মাত্র আপনি বিষণ্নমুখে তাঁর কাছ থেকে বিদায় নিলেন সে মুহূর্ত থেকেই আপনার মলিন মুখখানি, সেই মলিন মুখখানি বারবার তাঁকে পীড়া দিয়ে তাঁর মন ঘামিয়ে তুলতে পারে। শরীর ঘামলে শরীরের ময়লা দূর হয়। মন ঘামলেও মনের ময়লা দূর হয়, মন পবিত্র ও সুন্দর হয়।

শীতের সময় যে নদী অবরুদ্ধ জমাট বরফ হয়ে যায়, বসন্ত সমাগমে সে নদী কি বিগলিত ধারায় প্রবাহিত হয় না? চীনের দুঃখের নদী কি আজ সুখের নদী হয়নি? এমনও হতে পারে—এক দিন তাঁর কাছে গিয়ে যা পাননি, আরেক দিন তিনি নিজেই আপনার কাছে তা নিয়ে হাজির হবেন। মানুষের মধ্যে কত রকম আশ্চর্য পরিবর্তনের কথা শুনতে পাই। কারো পৌষ মাস কারো সর্বনাশ। দুর্ভিক্ষের সময় এক ভদ্রলোক কালোবাজারি-চোরাবাজারি করে টাকায় এক সের করে চাল বিক্রি করে বড়লোক হয়ে গেল বা গেলেন। অর্থাত্ লাখো লোক মেরে লাখোপতি হয়ে গেলেন। কারণ টাকায় এক সের চাল নয় তো, একসেরি বোমা। চাটগাঁয়ের ভুখাদের বলতে শুনেছি, (এখন তারা বেহেশতের নাগরিক), জাপানি বোমাকে ভয় করিনে। ভয় করি এই একসেরি বোমাকে। এ খেয়ে মানুষ বেশিদিন টিকতে পারে না। এ বোমা যার পেটে পড়েছে, তার পেট না ফেটে পারে না। তাই তো জাপানি বোমায় চার শ বা চল্লিশ শ মরলে একসেরি বোমায় মরেছে ৪০ লাখ। দেশের লোকের মৃত্যুর জন্য বিদেশির চেয়ে দেশিই বেশি দায়ী। তা ভালো। মরার ব্যাপারে হোক, মারার ব্যাপারে হোক, এমনকি বাঁচার ব্যাপারেই হোক, আমরা দেশি লোক থাকতে বিদেশিদের অত বেশি হস্তক্ষেপ করতে দেব কেন?

শোষকের কাছে দেশ, দেশের মানুষ কোনো বড় কথা নয়। মুনাফাই হলো তার কাছে চরম সত্য, তার পরম আরাধ্যদেবতা। হিন্দু, মুসলিম, বৌদ্ধ, খ্রিস্টান, জাপান, জার্মান, ইংরেজ, আমেরিকান, সাদা আর কালো—সব শোষকের এই একই ধর্ম, একই দর্শন, একই কেতাব।

তার ওপর টাকাটা দিলেন না বলেই কি গালি দেওয়া যায়? তিনি তো ‘টাকা নেই’ বলেননি। সত্যের খাতিরে, ‘টাকা আছে, তবে রায়দের বাড়িটা কিনতে হচ্ছে, তাই দিতে পাচ্ছি না’ বলেছেন। তাঁর কাছে টাকা চাওয়ার জন্য তো তিনি আপনাকে গালি দেননি।

আর তাঁর টাকার ওপর আপনার আইনত কী-ই বা দাবি? বলতে পারেন, ‘নৈতিক দাবি তো আছে।’ সেটা তর্কসাপেক্ষ। সে বিষয়ে নানা মুনির নানা মত। তাঁর নীতি ও আপনার নীতি এক নয়। আপনার যে উদার নীতি, তা তাঁর কাছে নিছক বোকামি বৈ আর কিছু নয়। তাঁর যে নীতি সেটা তো আপনার কাছে পরিষ্কার দুর্নীতি।

আপনি বলবেন, যার সমাজে বাস করেও সমাজের জন্য কোনো দরদ বা সহানুভূতি নেই, সে সমাজের দুশমন। কিন্তু দোস্ত-দুশমন মিলেই তো সমাজ। একচেটিয়া দোস্ত কোথায় পাবেন? আপনি বলেন, ওরকম লোককে একঘরে করে রাখা উচিত। মুখের জোরে বলতে পারেন। কিন্তু তিনি চাইলে তাঁর টাকার জোরে দু-চারটা মামলা লাগিয়ে আপনাকে সমাজ ছাড়া নয়, একেবারে দেশ ছাড়া করে ছাড়তে পারেন। সমাজে সর্দারি তার, টাকা আছে যার। আপনিও যে সমাজে বাস করছেন, সেটা তাদের অনুগ্রহ।

আর মনে করুন, তিনি যদি বলেন, যেখানে-সেখানে টাকা চেয়ে বেড়ান কেন? আমি যেভাবে রোজগার করছি আপনিও তো সেভাবে বিস্তর রোজগার করতে পারেন। আমার পেশাটাকে ঘৃণা করেন অথচ আমার টাকা চাইতে কোনো সংকোচ নেই—এ কেমন কথা? গোশত হারাম হলে সুরুয়াটা হালাল হয় কী করে? তিনি ঠিকই বলেছেন। এ রকম কথার আপনি কী জবাব দেবেন?

মোটের ওপর কথা হলো, যে কারো কাছে ধার চেয়ে নাকানি-চুবানি খেলেও তাঁকে কোনো রকম মন্দসন্দ বা ধারালো কথা বলার রেওয়াজ ধারশাস্ত্রে নেই।

 