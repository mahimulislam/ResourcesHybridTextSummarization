"মাতালেন নোবেল, আজ গাইবেন সিঁথি"

ভারতীয় চ্যানেল জি বাংলার সংগীতবিষয়ক রিয়েলিটি শো ‘সারেগামাপা’র মাধ্যমে নোবেল এখন পরিচিত মুখ। গতকাল শনিবারও গান গেয়ে মাত করেছেন বিচারকসহ দর্শকদের। শুনিয়েছেন জেমসের ‘মা’ গানটি। তাঁর গানের পর বিচারকেরা জানিয়ে দেন, এই পরিবেশনার পর কোনো মন্তব্য করতে পারবেন না তাঁরা। গান শুনে কেঁদে ফেলেন বিচারকদের একজন মোনালী ঠাকুর। দুই বাংলার দর্শকেরা এতক্ষণে নিশ্চয়ই নোবেলের পরিবেশনা দেখে ফেলেছেন। গতকাল বিকেলে এই পর্বটি প্রচারের আগে কথা হয় নোবেলের সঙ্গে। তিনি বলেন, গানটি পরিবেশনের জন্য অন্য রকম আবহ তৈরি হয়। আর গানটি গাওয়া হয় একটু আলাদাভাবে। এ কারণেই সবাই খুব পছন্দ করেছেন।

নোবেল জানান, পুরো আয়োজনের জন্য আলাদা পরিকল্পনা করা হয়। এ কারণে দর্শকের হৃদয় ছুঁয়ে গেছে। আর মোনালী ঠাকুরের মা অসুস্থ থাকায় তিনি বেশি আবেগতাড়িত হয়ে যান। অন্য বিচারকেরা মন খারাপ করেন মায়ের কথা ভেবে। প্রচারের পরপরই নোবেলের গানটা সামাজিক যোগাযোগমাধ্যমে ছড়িয়ে পড়ে। একের পর এক শেয়ার হতে থাকে গানটি।

‘সারেগামাপা’র আরেক প্রতিযোগী অবন্তি সিঁথি জানালেন, আজ রোববার শোনা যাবে তাঁর গান। তিনি গেয়েছেন শচীন দেববর্মনের গাওয়া ‘ঘাটে লাগাইয়া ডিঙা’ গানটি। তাঁর গান শুনেও বিচারকেরা প্রশংসা করেছেন। তবে তিনি নম্বর একটু কম পেয়েছেন বলে জানালেন।
