বিদেশি দাতা সংস্থার অর্থ ছাড় বেড়েছে



বিদেশি সহায়তার অর্থ ছাড় কিছুটা বেড়েছে। চলতি ২০১৮-১৯ অর্থবছরের প্রথম পাঁচ মাসে (জুলাই-নভেম্বর) ১৮৬ কোটি ৯৫ লাখ ডলার ছাড় করেছে দাতা সংস্থা ও দেশগুলো। চলতি বাজারদরে (৮৪ টাকা প্রতি ডলার) টাকার অঙ্কে এর পরিমাণ প্রায় ১৫ হাজার ৭০০ কোটি টাকা। গত ২০১৭-১৮ অর্থবছরের একই সময়ে দাতারা ছাড় করেছিল ১৭০ কোটি ৯৫ লাখ ডলার। টাকার অঙ্কে যার পরিমাণ ছিল ১৪ হাজার ৩৫০ কোটি টাকা। সেই হিসাবে গতবারের তুলনায় এবার বিদেশি সহায়তার ছাড় করা অর্থের পরিমাণ বেড়েছে ১ হাজার ৩৫০ কোটি টাকা। অর্থনৈতিক সম্পর্ক বিভাগের (ইআরডি) হালনাগাদ তথ্যে বিদেশি সহায়তার এই চিত্র পাওয়া গেছে।

এদিকে গতবারের তুলনায় এবার সরকারের সুদাসল পরিশোধ বাবদ ব্যয়ও কিছুটা বেড়েছে। চলতি অর্থবছরের প্রথম পাঁচ মাসে সরকার সুদাসলসহ মোট ৬০ কোটি ৪১ লাখ ডলার ঋণ শোধ করেছে। গতবার একই সময়ে সরকার ঋণের সুদাসল বাবদ ৫২ কোটি ডলার ব্যয় করেছিল। চলতি অর্থবছরের জুলাই-নভেম্বর সময়ে সরকার ৪৫ কোটি ১৮ লাখ ডলার আসল বাবদ আর ১৫ কোটি ২৩ লাখ ডলার সুদ বাবদ পরিশোধ করেছে। এসব সুদ ও আসল পরিশোধের পর ওই পাঁচ মাসে সরকারের বিদেশি সহায়তা বাবদ নিট প্রাপ্তি হয়েছে ১২৭ কোটি ডলারের মতো। যদিও বিদেশি ঋণের সুদাসল পরিশোধের জন্য বাজেটে আলাদা বরাদ্দ রাখা হয়।

বিদেশি দাতা সংস্থা ও দেশগুলোর কাছ থেকে অর্থসহায়তা পাওয়ার প্রতিশ্রুতি ব্যাপক হারে কমেছে। চলতি অর্থবছরে এ পর্যন্ত (জুলাই-নভেম্বর) নতুন করে ৩৮২ কোটি ৪৫ লাখ ডলারের সমপরিমাণ অর্থসহায়তা দেওয়ার প্রতিশ্রুতি দিয়েছে উন্নয়ন সহযোগীরা। গতবার একই সময়ে এর পরিমাণ ছিল ৬৭১ কোটি ডলার। ইআরডি সূত্রে জানা গেছে, গতবার ওই সময়ে ভারতের তৃতীয় লাইন অব ক্রেডিট (এলওসি), পদ্মা রেল সেতু প্রকল্পের মতো বড় প্রকল্পের অর্থের প্রতিশ্রুতি মিলেছিল। তাই প্রতিশ্রুতির পরিমাণ বেড়েছিল। এখন এসব উৎস থেকে অর্থ ছাড় শুরু হয়েছে। তাতে সার্বিকভাবে বিদেশি সহায়তাপ্রাপ্তি বেড়েছে।

ইআরডি সূত্রে আরও জানা গেছে, চলতি অর্থবছরে সব মিলিয়ে ৭১৭ কোটি ডলার বিদেশি সহায়তা ছাড় করে তা বিভিন্ন উন্নয়ন প্রকল্পে ব্যবহার করতে চায় সরকার। গতবার অবশ্য ৭১৭ কোটি ৫০ লাখ ডলারের সমপরিমাণ অর্থ ছাড় হয়েছিল।

গত জুলাই-নভেম্বর সময়ে সবচেয়ে বেশি অর্থ ছাড় করেছে এশীয় উন্নয়ন ব্যাংক (এডিবি)। সংস্থাটির ছাড় করা অর্থের পরিমাণ ৪১ কোটি ৬৩ লাখ ডলার। এ ছাড়া বিশ্বব্যাংক ৩৬ কোটি ৮৭ লাখ ডলার, জাপানের সাহায্য সংস্থা জাইকা ৩০ কোটি ২৫ লাখ ডলার ছাড় করেছে।

দাতা দেশ ও সংস্থাগুলো সরকারের নেওয়া বার্ষিক উন্নয়ন কর্মসূচিতে (এডিপি) অন্তর্ভুক্ত প্রকল্পে অর্থসহায়তা দিয়ে থাকে। তুলনামূলক কম সুদে ঋণ পাওয়া যায় বলে সরকার এসব ঋণ নিয়ে থাকে।

