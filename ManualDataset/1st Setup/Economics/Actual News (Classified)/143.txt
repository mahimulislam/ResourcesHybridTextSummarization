'মহাসচিব হিসেবে দায়িত্ব পালনে মির্জা ফখরুল ব্যর্থ'


মির্জা ফখরুল ইসলাম আলমগীরের কঠোর সমালোচনা করে তথ্যমন্ত্রী ড. হাছান মাহমুদ বলেছেন, বিএনপি মহাসচিব হিসেবে তার যে দায়িত্ব পালন করার কথা ছিল, তিনি তা করতে ব্যর্থ হয়েছেন এবং বিএনপি একটি রাজনৈতিক দল হিসেবেও দায়িত্ব পালনে ব্যর্থ হয়েছে। বাংলাদেশ যে পাকিস্তানকে পেছনে ফেলে এগিয়ে গেছে, মির্জা ফখরুল ইসলাম সেই বাংলাদেশ সম্পর্কে বলেছেন, ‘বাংলাদেশ ব্যর্থ রাষ্ট্র!’ এটি ফখরুল সাহেবের ব্যর্থতারই পরিচায়ক।’

আজ বুধবার রাজধানীর কাকরাইলে বাংলাদেশ প্রেস ইনস্টিটিউট মিলনায়তনে বাংলাদেশ সংবাদ সংস্থার জেলা প্রতিনিধিদের দিনব্যাপী কর্মশালার উদ্বোধন শেষে তিনি একথা বলেন।

গতকাল স্বাধীনতা দিবসে বিএনপি মহাসচিব মির্জা ফখরুল ইসলাম আলমগীর ‘বাংলাদেশ একটি ব্যর্থ রাষ্ট্র’ উল্লেখ করে যে মন্তব্য করেছেন তার তীব্র প্রতিক্রিয়া জানিয়ে তথ্যমন্ত্রী এ কথা বলেন।

তিনি বলেন, মির্জা ফখরুল ইসলাম সম্পর্কে আমার ধারণা অনেক উঁচু ছিল। তিনি এক সময় ঢাকা কলেজে শিক্ষকতা করতেন। আমি মনে করতাম, রাজনৈতিক ব্যস্ততার মধ্যেও তিনি সমসাময়িক বিশ্বের খবর রাখেন, কিছু পড়াশুনা করেন। কিন্তু আমার ধারণা তিনিই ভুল প্রমাণ করলেন।

তিনি বলেন, মির্জা ফখরুল কী জানেন না, তারা যে ৫৪০ ডলার মাথাপিছু আয়ের বাংলাদেশ রেখে গিয়েছিলেন, তা এখন প্রায় দুই হাজার ডলার ছুঁয়েছে। বাংলাদেশ পৃথিবীর প্রথম পাঁচটি দেশের অন্যতম, যারা ধারাবাহিকভাবে উচ্চ প্রবৃদ্ধির হার ধরে রাখতে পেরেছে। সে খবর তিনি রাখেন না!

তিনি আরো বলেন, বাংলাদেশ শেখ হাসিনার নেতৃত্বে বঙ্গবন্ধুর স্বপ্ন পূরণের পথে দারিদ্র্য দেশের তালিকা থেকে উন্নীত হয়ে মধ্যম আয়ের দেশে রূপান্তরিত হয়েছে। বাংলাদেশে যখন সাড়ে চার কোটি মানুষ ছিল, তখন থেকেই খাদ্য ঘাটতি। এখন আমরা ১৭ কোটি মানুষের দেশ, এখন বাংলাদেশ খাদ্যে উদ্বৃত্ত। এগুলো কী দেশের সাফল্যের সূচক নয়!

তথ্যমন্ত্রী বলেন, আমি ফখরুল সাহেবকে বলবো, মহাসচিব হিসেবে ব্যর্থতার বৃত্ত থেকে নিজে বের হয়ে আসবেন এবং বিএনপিকেও ব্যর্থতার বৃত্ত থেকে বের করে এনে একটি সফল রাজনৈতিক দল হিসেবে তুলে ধরার চেষ্টা করবেন।

বাসসের ব্যবস্থাপনা পরিচালক ও প্রধান সম্পাদক আবুল কালাম আজাদের সভাপতিত্বে উদ্বোধনী কর্মশালায় বাংলাদেশ প্রেস ইনস্টিটিউটের ভারপ্রাপ্ত মহাপরিচালক মীর মো. নজরুল ইসলাম, বাসসের প্রধান বার্তা সম্পাদক আনিসুর রহমান, মফস্বল সম্পাদক অনুপ খাস্তগীরসহ জেলা প্রতিনিধিবৃন্দ বক্তব্য রাখেন।


