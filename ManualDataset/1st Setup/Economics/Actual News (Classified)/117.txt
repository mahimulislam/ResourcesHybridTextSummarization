"বিমানবাহিনীকে লতার শুভেচ্ছা"

পাকিস্তানের নিয়ন্ত্রণরেখায় (লাইন অব কন্ট্রোল) ভারতের বিমানবাহিনীর হামলায় ৩০০ জন জঙ্গি নিহত হয়েছে বলে দাবি করেছে ভারত। গতকাল মঙ্গলবার ভোরে পাকিস্তানের জইশ-ই-মুহাম্মদ, হিজবুল্লাহ মুজাহেদিন ও লস্কর-ই-তাইয়েবার স্থাপনায় এ বিমান হামলা চালানো হয়। টাইমস অব ইন্ডিয়া অনলাইনের প্রতিবেদনে এ তথ্য জানানো হয়। পররাষ্ট্র মন্ত্রণালয়ের সচিব বিজয় কেশব গোখলে সরকারি এক বিবৃতিতে জানান, নিয়ন্ত্রণরেখার ওপারে পাকিস্তাননিয়ন্ত্রিত কাশ্মীরে জয়েশ জঙ্গি ঘাঁটি ধ্বংস করেছে বিমানবাহিনী। নিহত হয়েছেন জইশ-ই-মুহাম্মদের সিনিয়র কমান্ডাররা। আর ভারতীয় বিমানবাহিনী বলছে, তাদের ১২টি মিরেজ ২০০০ জেট বিমান এ হামলায় অংশ নেয় এবং ১ হাজার কেজি বোমা বর্ষণ করে অনেক স্থাপনা গুঁড়িয়ে দিয়েছেন।

পাকিস্তানে এই বিমান হামলাকে স্বাগত জানিয়েছে ভারতের চলচ্চিত্রের তারকারা। এবার ভারতীয় বিমানবাহিনীকে স্বাগত জানিয়েছেন কিংবদন্তি সংগীতশিল্পী লতা মঙ্গেশকর। টুইটারে তিনি লিখেছেন, ‘জয় হিন্দ, জয় হিন্দ কি সেনা।’ সঙ্গে নিজের গাওয়া খুব জনপ্রিয় গান ‘বন্দে মাতরম’-এর ভিডিও শেয়ার করেছেন। সব মিলিয়ে এই টুইটটি ভিন্ন মাত্রা যোগ করেছে। ১৯৫২ সালে ‘আনন্দমঠ’ ছবিতে তিনি প্রথম গানটি গেয়েছিলেন। বঙ্কিমচন্দ্র চট্টোপাধ্যায়ের উপন্যাস অবলম্বনে তৈরি ছবিটি পরিচালনা করেন হেমেন গুপ্ত। অভিনয় করেন পৃথ্বীরাজ কাপুর, গীতা বালি, প্রদীপ কুমার, ভারত ভূষণ প্রমুখ।

ভারতশাসিত জম্মু-কাশ্মীরে ১৪ ফেব্রুয়ারি বোমা হামলায় দেশটির সেন্ট্রাল রিজার্ভ পুলিশ ফোর্সের (সিআরপিএফ) ৪০ জনের বেশি সদস্য নিহত হয়েছেন। সেদিন বেলা সোয়া তিনটা নাগাদ রাজ্যের পুলওয়ামা জেলার আওয়ান্তিপুরা এলাকায় বাইপাসের কাছে গোরিপোরায় জম্মু-শ্রীনগর ৬ নম্বর জাতীয় সড়কে এ হামলার ঘটনা ঘটে। সাম্প্রতিক বছরগুলোয় ভারতীয় বাহিনীর ওপর এটাই সবচেয়ে বড় হামলা। পাকিস্তানভিত্তিক জঙ্গি সংগঠন জইশ-ই-মুহাম্মদ এক ভিডিও বার্তায় এ হামলার দায় স্বীকার করেছে। এরপর গতকাল পাকিস্তানের অভ্যন্তরে বিভিন্ন জঙ্গি ঘাঁটিতে হামলা করেছে ভারতের বিমানবাহিনী।
