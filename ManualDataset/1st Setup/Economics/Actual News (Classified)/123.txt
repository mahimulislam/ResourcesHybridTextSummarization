"‘কবির সিং’ ছবির সেটে মৃত্যু"

শহীদ কাপুর ও কিয়ারা আদভানি অভিনীত ‘কবির সিং’ ছবির সেটে এক দুর্ঘটনায় প্রাণ হারালেন এক যুবক। ৩৫ বছরের এই যুবকের নাম রাম কুমার। উত্তর প্রদেশের দেরাদুনের এই যুবক ছবির ক্রু মেম্বার ছিলেন।

উত্তরাখন্ডের মুসৌরিতে ‘কবির সিং’ ছবির শুটিং চলছে। ইউনিটের সবাই ছিলেন স্থানীয় এক পাঁচ তারকা হোটেলে। গতকাল বৃহস্পতিবার সকালে শুটিংয়ে যাওয়ার আগে এই দুর্ঘটনা ঘটে। রাম কুমার স্থানীয় ক্রু হিসেবে নিযুক্ত ছিলেন। তিনি ছিলেন জেনারেটর অপারেটর। শুটিংস্থলে রওনা হওয়ার আগে রাম জেনারেটরে পানির স্তর দেখতে যান। তখন হঠাৎ তাঁর গলার মাফলার জেনারেটরের পাখায় ফেঁসে যায়। রাম আকস্মিক এই দুর্ঘটনার শিকার হন। তিনি মাথায় আঘাত পান। তাঁকে স্থানীয় ম্যাক্স হাসপাতালে নিয়ে যাওয়া হয়। হাসপাতালে নেওয়ার পর রামকে ভেন্টিলেশনে রাখা হয়। কিছুক্ষণ পর তাঁর মৃত্যু হয়। রামের তিন ভাই ও এক বোন আছে।

‘কবির সিং’ ছবির প্রযোজনা প্রতিষ্ঠান টি-সিরিজ এক বিবৃতিতে এই ঘটনার জন্য গভীর দুঃখ প্রকাশ করেছে। বিবৃতিতে আরও বলা হয়, ‘আমরা সবাই রাম কুমারের পরিবারের পাশে আছি। আমরা যতটা পারব, তাঁর পরিবারকে সাহায্য করব।’
