ট্রান্সকমের ৪ প্রতিষ্ঠান পেল কর কার্ড




ট্রান্সকম গ্রুপের চেয়ারম্যান লতিফুর রহমান এবার ঢাকা সিটি করপোরেশন এলাকায় অন্যতম সেরা করদাতা সম্মাননা পেয়েছেন। জাতীয় রাজস্ব বোর্ড (এনবিআর) এ সম্মাননা দিয়েছে। দীর্ঘ সময় ধরে কর দেওয়ার জন্য গতবার লতিফুর রহমান ও তাঁর পরিবারকে ‘কর বাহাদুর পরিবার’–এর স্বীকৃতি দিয়েছিল এনবিআর।

গতকাল সোমবার রাতে সোনারগাঁও হোটেলে অনাড়ম্বর অনুষ্ঠানে বিশিষ্ট ব্যবসায়ী লতিফুর রহমানের পক্ষে সম্মাননা ক্রেস্ট নেন তাঁর ছেলে ও ট্রান্সকম গ্রুপের পরিচালক আরশাদ ওয়ালিউর রহমান। অনুষ্ঠানে প্রধান অতিথি ছিলেন অর্থমন্ত্রী আবুল মাল আবদুল মুহিত।

এবার সব মিলিয়ে ট্রান্সকম গ্রুপ সম্পর্কিত চারটি প্রতিষ্ঠান কর কার্ড পেয়েছে। সেরা করদাতা িহসেবে ‘প্রিন্ট ও ইলেকট্রনিক মিডিয়া’ শ্রেণিতে কর কার্ড পাওয়া চারটি প্রতিষ্ঠানের তিনটিই ট্রান্সকম গ্রুপের সঙ্গে সম্পৃক্ত। প্রতিষ্ঠানগুলো হলো মিডিয়া ওয়ার্ল্ড লিমিটেড, মিডিয়াস্টার লিমিটেড ও ট্রান্সক্রাফট লিমিটেড। মিডিয়া ওয়ার্ল্ডের পক্ষে প্রতিষ্ঠানটির চেয়ারপারসন ও সাবেক তত্ত্বাবধায়ক সরকারের উপদেষ্টা রোকিয়া আফজাল রহমান কর কার্ড ও সম্মাননা ক্রেস্ট নেন। এ ছাড়া মিডিয়াস্টারের পক্ষে প্রথম আলো সম্পাদক মতিউর রহমান ও ট্রান্সক্রাফটের পক্ষে প্রতিষ্ঠানটির নির্বাহী পরিচালক (অর্থ) কামরুল হাসান কর কার্ড ও সম্মাননা ক্রেস্ট নেন। গতবারও এই তিন প্রতিষ্ঠান কর কার্ড পেয়েছিল। এই শ্রেণিতে আরও সম্মাননা পেয়েছে ইস্ট-ওয়েস্ট মিডিয়া লিমিটেড।

কোম্পানি পর্যায়ের খাদ্য ও আনুষঙ্গিক শ্রেণিতে সেরা তিনের মধ্যে আছে ট্রান্সকম গ্রুপের প্রতিষ্ঠান ট্রান্সকম বেভারেজেস লিমিটেড। প্রতিষ্ঠানটির পক্ষে ট্রান্সকম গ্রুপের অর্থ পরিচালক আতিকুর রহমানের হাতে কর কার্ড ও ক্রেস্ট তুলে দেওয়া হয়।

এ ছাড়া ব্যক্তিপর্যায়ে সাংবাদিক শ্রেণিতে সেরা করদাতা হয়েছেন মিডিয়া ওয়ার্ল্ড লিমিটেড থেকে প্রকাশিত ইংরেজি দৈনিক দ্য ডেইলি স্টার সম্পাদক মাহ্‌ফুজ আনাম। সর্বোচ্চ কর দিয়েছেন এমন পাঁচজন সাংবাদিককে এবার কর কার্ড দেওয়া হয়। তাঁদের মধ্যে রয়েছেন মিডিয়াস্টার লিমিটেড থেকে প্রকাশিত বাংলা দৈনিক প্রথম আলোর সম্পাদক মতিউর রহমান। এই দুজন সম্পাদকের হাতে গতকাল কর কার্ড ও ক্রেস্ট তুলে দেওয়া হয়। তিন বছর ধরে সেরা করদাতার সম্মাননা পেয়ে আসছেন মাহ্‌ফুজ আনাম ও মতিউর রহমান।

এ ছাড়া সাংবাদিক শ্রেণিতে সেরা করদাতা হয়েছেন চট্টগ্রামের দৈনিক আজাদী সম্পাদক মোহাম্মদ আবদুল মালেক, চ্যানেল আইয়ের পরিচালক (বার্তা) শাইখ সিরাজ ও বাংলাদেশ প্রতিদিন সম্পাদক নঈম নিজাম। এ ছাড়া একুশে টেলিভিশনের প্রধান সম্পাদক ও প্রধান নির্বাহী কর্মকর্তা মনজুরুল আহসান বুলবুলকে এ বছর বিশেষ সম্মাননা দেওয়া হয়।



