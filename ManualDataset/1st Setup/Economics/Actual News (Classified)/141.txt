সংসদ নির্বাচন মনোনয়ন ফরম বিক্রিতে এগিয়ে বিএনপি

ঘিরে দলীয় মনোনয়ন ফরম বিক্রির ক্ষেত্রে অন্যদের পেছনে ফেলেছে বিএনপি। দলটি ৪ হাজার ৫৮০টি মনোনয়ন ফরম বিক্রি করেছে। দ্বিতীয় স্থানটি ক্ষমতাসীন দল আওয়ামী লীগের। বিএনপির চেয়ে ৫৫৭টি ফরম কম বিক্রি করেছে আওয়ামী লীগ। ফরম বিক্রির দিক থেকে তৃতীয় স্থানে রয়েছে এইচ এম এরশাদের নেতৃত্বাধীন জাতীয় পার্টি (জাপা)।

দলীয় মনোনয়ন ফরম বিক্রিতে আওয়ামী লীগ, বিএনপি, জাতীয় পার্টিসহ বড় আটটি দলের আয় ৩২ কোটি টাকার বেশি।

বিএনপির মনোনয়ন ফরমের দাম ছিল ৫ হাজার টাকা। অবশ্য ফরম জমা দেওয়ার সময় ২৫ হাজার টাকা করে জামানত নিয়েছে দলটি। ১২ থেকে ১৬ নভেম্বর পর্যন্ত মনোনয়নপ্রত্যাশীদের কাছে ফরম বিক্রি করা হয়েছে। গতকাল শনিবার রাজধানীর নয়াপল্টনের কেন্দ্রীয় কার্যালয়ে সংবাদ সম্মেলন করে দলীয় মনোনয়ন ফরম বিক্রির হিসাব আনুষ্ঠানিকভাবে জানায় বিএনপি। তবে জমার হিসাব আনুষ্ঠানিকভাবে প্রকাশ করেনি দলটি। সব ফরম জমা পড়লে এই খাতে বিএনপির আয় হবে ১৩ কোটি ৭৪ লাখ টাকা।

বিএনপির ফরম বেশি বিক্রি হওয়া প্রসঙ্গে সুশাসনের জন্য নাগরিকের (সুজন) সম্পাদক বদিউল আলম মজুমদার প্রথম আলোকে বলেন, জাতীয় ঐক্যফ্রন্ট গঠনের পর প্রতিযোগিতামূলক নির্বাচনের বিষয়ে বিএনপিতে আশাবাদ তৈরি হয়েছে। এ ছাড়া সাধারণ ধারণা, সরকারের জনপ্রিয়তা অনেক হ্রাস পেয়েছে। তাই নির্বাচনে জয়ের আশাবাদ থেকে বিএনপির মনোনয়ন নেওয়ার ঝোঁক বেশি।

সাংসদ হলে বিত্তশালী হওয়া যায়, অন্যায় করে পার পাওয়া যায়—এমন প্রবণতার কারণেও প্রধান রাজনৈতিক দলগুলোতে বিভিন্ন পেশার মনোনয়নপ্রত্যাশীদের ভিড় বেছে বলে মনে করেন বদিউল আলম মজুমদার। তিনি বলেন, রাজনীতি এখন ব্যবসায় পরিণত হয়েছে। তাই সবাই সাংসদ হতে চাইছেন।

৯ থেকে ১২ নভেম্বর পর্যন্ত ধানমন্ডি কার্যালয় থেকে দলীয় মনোনয়ন ফরম বিক্রি করেছে আওয়ামী লীগ। ফরমের মূল্য ছিল ৩০ হাজার টাকা। ৪ হাজার ২৩টি ফরম বিক্রি করে দলটির আয় ১২ কোটি ৬ লাখ ৯০ হাজার টাকা।

মনোনয়ন ফরম বিক্রির দিক থেকে তৃতীয় অবস্থানে আছে জাপা। ১১ থেকে ১৬ নভেম্বর পর্যন্ত ফরম বিক্রি করেছে দলটি। জাপা নেতাদের দাবি, ২ হাজার ৮৬৫টি দলীয় মনোনয়ন ফরম বিক্রি হয়েছে। ২০ হাজার টাকা ছিল প্রতিটি ফরমের দাম। মোট আয় ৫ কোটি ৭৩ লাখ টাকা।

এ ছাড়া জাতীয় ঐক্যফ্রন্টের শরিক দলের মধ্যে গণফোরাম ৫ হাজার ১০০ টাকা করে ৩৫০টি মনোনয়ন ফরম বিক্রি করেছে। দলটির আয় ১৭ লাখ ৮৫ হাজার টাকা, জেএসডি ৫০০ টাকা করে ৫৪৭টি ফরম বিক্রি করে আয় করেছে ২ লাখ ৭৩ হাজার ৫০০ টাকা, কৃষক শ্রমিক জনতা লীগ ১০ হাজার টাকা করে ৬০টি ফরম বিক্রি করে আয় করেছে ৬ লাখ টাকা।

১৪–দলীয় জোটের শরিক বাংলাদেশের ওয়ার্কার্স পার্টি ১ হাজার টাকা করে ৩১টি ফরম থেকে আয় করেছে ৩১ হাজার টাকা। দলটির কোনো আসনে একাধিক ফরম নেয়নি। জাতীয় সমাজতান্ত্রিক দল (ইনু) ২ হাজার টাকা করে ২৪৩টি ফরম বিক্রি করে আয় করেছে ৪ লাখ ৮৬ হাজার টাকা।

 বিকল্পধারা বাংলাদেশ ১ হাজার টাকা করে ফরম বিক্রি করছে। ফরম জমার সময় জামানত নিচ্ছে ২০ হাজার টাকা। গতকাল পর্যন্ত ১২৯টি ফরম বিক্রি করেছে দলটি। ২২ নভেম্বর পর্যন্ত দলটি ফরম বিক্রি করবে ও জমা নেবে বিকল্পধারা।

বাম গণতান্ত্রিক জোটের শরিক সিপিবিসহ অন্য দলগুলো টাকার বিনিময়ে মনোনয়ন ফরম বিক্রি করে না। তৃণমূল থেকে এক আসনে একক প্রার্থীর নাম প্রস্তাব আকারে কেন্দ্রে আসে। এ ছাড়া ৩০০ আসনে জাতীয় নির্বাচনের প্রস্তুতি নেওয়া ইসলামী আন্দোলন বাংলাদেশও একক প্রার্থী চূড়ান্ত করেছে।
