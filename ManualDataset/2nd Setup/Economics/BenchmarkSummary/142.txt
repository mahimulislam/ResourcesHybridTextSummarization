শনিবার থেকে শুরু হচ্ছে আট দিনের স্বল্পদৈর্ঘ্য ও প্রামাণ্যচিত্র উৎসব। 
এ উৎসবে ঢাকাসহ ৬৪টি জেলার শিল্পকলা একাডেমিতে দেখানো হবে ৭০টি স্বল্পদৈর্ঘ্য ও প্রামাণ্যচিত্র। 
এ চলচ্চিত্রগুলো দেখতে কোনো টিকিটের প্রয়োজন হবে না।
উৎসবে দেখানো হবে ৪৮টি স্বল্পদৈর্ঘ্য এবং ২২টি প্রামাণ্যচিত্র। উৎসবের জন্য ছবি আহ্বান করে প্রতিযোগিতার ভিত্তিতে সেসব ছবি বাছাই ও নির্বাচন করা হয়। 
সেসবের মধ্য থেকে নির্বাচিত চলচ্চিত্রকে এ উৎসবের সমাপনী দিনে দেওয়া হবে পুরস্কার। 
স্বল্পদৈর্ঘ্য ও প্রামাণ্য চলচ্চিত্র উভয় ক্ষেত্রে পৃথকভাবে শ্রেষ্ঠ চলচ্চিত্রের পুরস্কারের অর্থমূল্য এক লাখ টাকা। শ্রেষ্ঠ নির্মাতাকে ৫০ হাজার এবং বিশেষ জুরি পুরস্কার ২৫ হাজার টাকা। ১৫ ডিসেম্বর উৎসবের সমাপনী দিনে জাতীয় চিত্রশালা মিলনায়তনে পুরস্কার ঘোষণা করা হবে।
এ বছর দ্বিতীয়বারের মতো ৬৪ জেলায় আয়োজন করা হয়েছে ‘বাংলাদেশ স্বল্পদৈর্ঘ্য ও প্রামাণ্য চলচ্চিত্র উত্সব’।