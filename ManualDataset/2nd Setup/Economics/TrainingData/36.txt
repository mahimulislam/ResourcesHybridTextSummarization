গাজীপুরে পাঁচ হাজার পরিবারকে মাসজুড়ে খাদ্য সহায়তা


করোনাভাইরাসের প্রভাবে সবচেয়ে বেশি ক্ষতিগ্রস্ত হচ্ছে সমাজের নিম্ন আয়ের মানুষ, যাদের জীবন হয়ে পড়েছে দুর্বিষহ। এসব মানুষের জন্য সহযোগিতার হাত বাড়িয়ে দিতে গাজীপুরের শ্রীপুর ও কালিয়াকৈর উপজেলার অসহায় ও নিম্ন আয়ের পাঁচ হাজার পরিবারকে যৌথ উদ্যোগে খাদ্য সহায়তা দিচ্ছে ম্যারিকো বাংলাদেশ লিমিটেড ও ফেডারেশন অব বাংলাদেশ চেম্বার অব কমার্স অ্যান্ড ইন্ড্রাস্ট্রিজ (এসবিসিসিআই)।

গাজীপুর জেলা প্রশাসক ও স্থানীয় প্রশাসনের সহযোগিতায় এই প্রকল্পের আওতায় প্রত্যেক পরিবারকে এক সপ্তাহের চাল, ডাল, তেল, লবণ সহ প্রয়োজনীয় খাদ্য বিতরণ করা হয়েছে। বৃহস্পতিবার থেকে শুরু হয়ে খাদ্য বিতরণ প্রক্রিয়া চালু থাকবে মাসব্যাপী।

এফবিসিসিআইয়ের সভাপতি শেখ ফজলে ফাহিম বলেন, ‘ম্যারিকো বাংলাদেশের গাজীপুরের মানুষের পাশে দাঁড়ানোর যে প্রয়াস এটাকে এফবিসিসিআই স্বাগত জানায়। আমাদের বিশ্বাস, এই প্রচেষ্টা থেকে অনুপ্রাণিত হয়ে আরও অনেকেই এগিয়ে আসবেন।’ 

ম্যারিকো বাংলাদেশের ব্যবস্থাপনা পরিচালক (এমডি) আশীষ গোপাল বলেন, ‘আমরা দীর্ঘদিন ধরে শ্রীপুর ও কালিয়াকৈর এলাকায় কারখানা পরিচালনা করে আসছি। এখানকার সমাজ ও বাসিন্দাদের সাথে আমাদের প্রত্যক্ষ সম্পর্ক ও দায়বদ্ধতা আছে। এই সামাজিক দায়বদ্ধতার সূত্রে আমরা এই খাদ্য সহায়তা প্রদানের উদ্যোগ নিয়েছি।’

তিনি বলেন, এই উদ্যোগে আমাদের পাশে থাকার জন্য স্থানীয় প্রশাসন ও এফবিসিসিআই’কে বিশেষ ধন্যবাদ জ্ঞাপন করছি। আশা করছি, আমাদের সকলের সম্মিলিত প্রচেষ্টায় আমরা এই সংকট উত্তরণে সক্ষম হব। চলমান সংকট মোকাবিলায় আমাদের কর্মী, ভোক্তা এবং সমাজের জন্য প্রয়োজনীয় সহায়তা দিতে আমরা প্রতিশ্রুতিবদ্ধ।

এফবিসিসিআইয়ের পরিচালক এবং প্যারামাউন্ট ইমপেক্স লিমিটেডের (এমডি) মোহাম্মদ আনোয়ার সাদাত সরকার বলেন, ‘করোনা ভাইরাসের প্রার্দুভাবের কারণে লক্ষ লক্ষ শ্রমিক আজ শ্রমহীন হয়ে পড়েছ। এ সমস্ত পরিবারকে সহায়তা করার জন্য এফবিসিসিআই ও ম্যারিকো বাংলাদেশ যৌথ উদ্যোগ গ্রহণ করেছে। কমপক্ষে পাঁচ হাজার পরিবারের মধ্যে তারা ত্রাণ বিতরণের কর্মসূচি গ্রহণ করছে। এই কর্মসূচির সাথে সম্পৃক্ত থাকতে পেরে আমি নিজেকেও গর্বিত মনে করছি।’

গাজীপুর জেলা প্রশাসক এস. এম. তরিকুল ইসলাম বলেন, ‘করোনায় সবচেয়ে ক্ষতিগ্রস্ত মানুষের সহযোগিতায় সরকারের পাশাপাশি ম্যারিকো, এফবিসিসিআইয়ের মতো বেসরকারি প্রতিষ্ঠানগুলোও এগিয়ে আসছে, যা সত্যিই ইতিবাচক।’

এর আগে দেশে কোভিড-১৯ এর সংক্রমণ ঠেকাতে প্রধানমন্ত্রীর ত্রাণ ও কল্যাণ তহবিলে ৫০ লাখ টাকার অনুদান দিয়েছে ম্যারিকো বাংলাদেশ লিমিটেড।