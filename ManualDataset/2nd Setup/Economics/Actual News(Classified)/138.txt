"সারার শুরু"

সাইফ আলী খানের মেয়ে সারা আলী খানের অভিষেক হলো ‘কেদারনাথ’ ছবি দিয়ে। বক্স অফিসে ছবিটির শুরুটা হলো ধীরলয়ে। সিনেমার প্রথম দিনের আয় সে কথাই বলে। ছবিটির প্রথম দিনের আয় সাত কোটি রুপি।

এ বছর দুই তারকা–কন্যার অভিষেক নিয়ে সরগরম ছিল বলিউড। একজন শ্রীদেবী–কন্যা জাহ্নবী কাপুর এবং অন্যজন সাইফ আলী খান–কন্যা সারা আলী খান। ধড়ক ছবি দিয়ে অভিষেক হয় জাহ্নবী কাপুরের। ব্যাপক হারে আলোচনায় না এলেও বেশ প্রশংসা কুড়িয়েছেন জাহ্নবী। বছরের শেষ দিকে মুক্তি পেল সারা আলী খান অভিনীত কেদারনাথ। এই ছবিও খুব বেশি আলোচনায় আসেনি। বক্স অফিসেও শুরুটা খুব সুবিধার নয়। অনেকের ধারণা, বক্স অফিস জনপ্রিয় অভিনেতা নেই বলে শুরুটা অতটা ভালো হলো না সারার। বলিউডে জনপ্রিয় অভিনেতাদের নামেই ছবি বক্স অফিসে মারমার, কাটকাট চলে। তাই সারার অভিষেকটা একটু নিঃশব্দেই যেন হলো।

তবে বক্স অফিস বিশ্লেষকদের কেউ কেউ এই শুরুকে মন্দ বলছেন না। তামিল মহাতারকা রজনীকান্ত ও অক্ষয় কুমার অভিনীত ২.০ ছবির সঙ্গে টেক্কা দিয়ে এমন শুরুও খারাপ না। তবে সবার একটি সিনেমা দিয়ে অভিষেক হলেও সারার হচ্ছে দুটি সিনেমা দিয়ে। এ মাসের শেষ দিকেই মুক্তি পাচ্ছে আরেকটি সিনেমা। নাম সিম্বা। সেখানে সারাকে দেখা যাবে হালের তারকা অভিনেতা সদ্য বিবাহিত রণবীর সিংয়ের সঙ্গে। ছবিটি পরিচালনাও করেছেন জনপ্রিয় নির্মাতা রোহিত শেঠি। সারার জন্য এটি সুখবরই বটে। 
