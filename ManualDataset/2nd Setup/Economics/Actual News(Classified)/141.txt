"বিনা মূল্যে ৭০টি সিনেমা"

শনিবার থেকে শুরু হচ্ছে আট দিনের স্বল্পদৈর্ঘ্য ও প্রামাণ্যচিত্র উৎসব। এ উৎসবে ঢাকাসহ ৬৪টি জেলার শিল্পকলা একাডেমিতে দেখানো হবে ৭০টি স্বল্পদৈর্ঘ্য ও প্রামাণ্যচিত্র। এ চলচ্চিত্রগুলো দেখতে কোনো টিকিটের প্রয়োজন হবে না। বিনা মূল্যে যে কেউ উপভোগ করতে পারবেন চলচ্চিত্রগুলো। 

উৎসবে দেখানো হবে ৪৮টি স্বল্পদৈর্ঘ্য এবং ২২টি প্রামাণ্যচিত্র। উৎসবের জন্য ছবি আহ্বান করে প্রতিযোগিতার ভিত্তিতে সেসব ছবি বাছাই ও নির্বাচন করা হয়। সেসবের মধ্য থেকে নির্বাচিত চলচ্চিত্রকে এ উৎসবের সমাপনী দিনে দেওয়া হবে পুরস্কার। চলচ্চিত্র নির্বাচক কমিটিতে ছিলেন ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগের শিক্ষক ফাহমিদুল হক, বাংলাদেশ প্রামাণ্যচিত্র পর্ষদের উপদেষ্টা সাজ্জাদ জহির, বাংলাদেশ শর্ট ফিল্ম ফোরামের সদস্য এ কে রেজা গালিব, ফেডারেশন অব ফিল্ম সোসাইটিজ অব বাংলাদেশের সাধারণ সম্পাদক বেলায়াত হোসেন মামুন এবং বাংলাদেশ শিল্পকলা একাডেমির নাট্যকলা ও চলচ্চিত্র বিভাগের সহকারী পরিচালক চাকলাদার মোস্তফা আল মাস্উদ।
আজ বৃহস্পতিবার দুপুরে বাংলাদেশ শিল্পকলা একাডেমির জাতীয় নাট্যশালার সেমিনার কক্ষে এক সংবাদ সম্মেলনে এসব তথ্য জানানো হয়। সংবাদ সম্মেলনে উৎসবের বিস্তারিত তুলে ধরেন একাডেমির মহাপরিচালক লিয়াকত আলী লাকী। উপস্থিত ছিলেন একাডেমির সচিব মো. বদরুল আনম ভূঁইয়া, পরিচালক কাজী আসাদুজ্জামান ও জসিম উদ্দিন এবং উত্সব আয়োজক কমিটির সদস্য ও সমন্বয়কারী মাসুদ সুমন প্রমুখ।
আগামী শনিবার বিকেল পাঁচটায় জাতীয় চিত্রশালা মিলনায়তনে উৎসবের উদ্বোধন করবেন সংস্কৃতিমন্ত্রী আসাদুজ্জামান নূর। উপস্থিত থাকবেন চলচ্চিত্রকার মানজারে হাসীন মুরাদ, বাংলাদেশ চলচ্চিত্র পরিচালক সমিতির সভাপতি মুশফিকুর রহমান গুলজার এবং বাংলাদেশ শর্ট ফিল্ম ফোরামের সভাপতি জাহিদুর রহিম অঞ্জন।
স্বল্পদৈর্ঘ্য ও প্রামাণ্য চলচ্চিত্রে পৃথকভাবে শ্রেষ্ঠ চলচ্চিত্র, শ্রেষ্ঠ চলচ্চিত্র নির্মাতা এবং বিশেষ জুরি পুরস্কার দেওয়া হবে। চলচ্চিত্র পরিচালক সৈয়দ সালাউদ্দিন জাকীকে চেয়ারম্যান করে পাঁচ সদস্যের একটি জুরি কমিটি পুরস্কারপ্রাপ্ত ছবির মনোনয়ন দিয়েছে। কমিটির অন্য সদস্যরা হলেন চলচ্চিত্র নির্মাতা মোরশেদুল ইসলাম, নির্মাতা ও গবেষক ফরিদুর রহমান, চলচ্চিত্র গবেষক অনুপম হায়াত।
স্বল্পদৈর্ঘ্য ও প্রামাণ্য চলচ্চিত্র উভয় ক্ষেত্রে পৃথকভাবে শ্রেষ্ঠ চলচ্চিত্রের পুরস্কারের অর্থমূল্য এক লাখ টাকা। শ্রেষ্ঠ নির্মাতাকে ৫০ হাজার এবং বিশেষ জুরি পুরস্কার ২৫ হাজার টাকা। ১৫ ডিসেম্বর উৎসবের সমাপনী দিনে জাতীয় চিত্রশালা মিলনায়তনে পুরস্কার ঘোষণা করা হবে। উৎসবে অংশ নেওয়া নির্মাতাদের সনদ দেওয়া হবে। 
এ বছর দ্বিতীয়বারের মতো ৬৪ জেলায় আয়োজন করা হয়েছে ‘বাংলাদেশ স্বল্পদৈর্ঘ্য ও প্রামাণ্য চলচ্চিত্র উত্সব’।
