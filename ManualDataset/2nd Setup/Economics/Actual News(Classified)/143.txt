"তারেক মাসুদকে গুগলের শ্রদ্ধা"

কাল ৬ ডিসেম্বর চলচ্চিত্র নির্মাতা তারেক মাসুদের ৬২ তম জন্মদিন। এই দিনে সার্চ ইঞ্জিন সাইট গুগল তাদের ডুডলের মাধ্যমে তারেক মাসুদকে স্মরণ করে শ্রদ্ধা জানাবে। তারেক মাসুদকে স্মরণ করে শ্রদ্ধা জানিয়ে বানানো ডুডলটি দেখা যাবে বিশ্বব্যাপী।

গুগল ডুডল হলো, গুগল ওয়েবসাইটের হোমপেজে দেওয়া গুগলের সাময়িক লোগো। বিভিন্ন দিবস, জনপ্রিয় কাজ কিংবা নানা দেশের মনীষীকে শ্রদ্ধা জানিয়ে এই ডুডল বানানো হয়। এর আগে সত্যজিৎ রায়, আকিরা কুরোসাওয়া, সের্গেই আইজেনস্টাইনের মতো চলচ্চিত্রকারদের ডুডলের মাধ্যমে শ্রদ্ধা জানানো হয়েছে। প্রখ্যাত কথাসাহিত্যিক হুমায়ূন আহমেদকেও ডুডলের মাধ্যমে সম্মান জানানো হয়েছিল।

গুগলের এই আয়োজন নিয়ে তারেক মাসুদের স্ত্রী চলচ্চিত্রকার ও প্রযোজক ক্যাথরিন মাসুদ বলেন, ‘গুগল তারেক মাসুদকে এইভাবে শ্রদ্ধা জানাচ্ছে, এটা খুবই সম্মানের একটি বিষয়। তারেক মাসুদ বাংলাদেশের দূরদর্শী ও অগ্রগামী নির্মাতাদের একজন ছিলেন। এবং দেশে ও দেশের বাইরে তরুণদের কাছে তিনি ছিলেন অনুপ্রেরণার। যদিও তিনি বাংলাদেশের মানুষের জন্য সিনেমা বানিয়েছেন, তথাপি তাঁর সিনেমা পুরো পৃথিবীর কথাই বলেছে। তাঁর সিনেমার বিষয় ছিল আন্তর্জাতিক।’

তারেক মাসুদের জন্মদিন উপলক্ষে চলচ্চিত্র কথা নামে একটি বইও প্রকাশ করা হবে। বইটিতে থাকবে তারেক মাসুদের বক্তৃতা, সাক্ষাৎকার, চলচ্চিত্র নিয়ে তাঁর স্বপ্ন এবং সমাজে তাঁর চলচ্চিত্রের প্রভাব ইত্যাদি। যৌথভাবে বইটি প্রকাশ করছে তারেক মাসুদ মেমোরিয়াল ট্রাস্ট ও কথা প্রকাশ। আদম সুরত, মুক্তির গান, মুক্তির কথা, মাটির ময়না, অন্তর্যাত্রা ও রানওয়ে-এর মতো ছবিগুলো তারেক মাসুদ তৈরি করেন।
