ভারতে খুলে দেয়া হলো ছোটখাটো ব্যবসা প্রতিষ্ঠান


দীর্ঘ একমাস লকডাউনে থাকার পর এবার ক্রমান্বয়ে ব্যবসা প্রতিষ্ঠান খুলে দেয়ার পথে হাটছে ভারত। প্রাথমিক অবস্থায় দেশটির গ্রামগঞ্জের সব দোকানপাট এবং শহরের পাড়া-মহল্লায় থাকা দোকানগুলো খুলে দেয়া হয়েছে গত শনিবার থেকে। তবে মদের দোকানগুলো এখনও বন্ধ থাকবে।

ভারতের স্বরাষ্ট্র মন্ত্রণালয়ের এক ঘোষণায় বলা হয়, শুধু অর্ধেক কর্মী কাজ করতে পারবে দোকানে এবং তারা ফেস মাস্ক পরবে ও সামাজিক দূরত্ব মেনে চলবে। তবে শপিং মলগুলো বন্ধ থাকবে এবং করোনাভাইরাসের হটস্পট যে সব এলাকা সেখানে ব্যবসা বাণিজ্য সব বন্ধ থাকবে। এ ক্ষেত্রে অনলাইন প্ল্যাটফর্ম থেকে সবাই প্রয়োজনীয় জিনিসপত্র কেনাকাটা করতে পারবেন।

ভারতে ইতিমধ্যে করোনায় আক্রান্ত ২৫ হাজার ছাড়িয়েছে এবং মৃত্যুও এক হাজারের কাছাকাছি। দীর্ঘ একমাসের লকডাউনে ভারতে অভ্যন্তরীণ ও আন্তর্জাতিক সব ধরণের ভ্রমণ নিষিদ্ধ করা হয়েছে। ব্যবসা প্রতিষ্ঠান, কারখানা, স্কুল, অফিস এবং সব ধরণের দোকানপাট বন্ধ করে দেয়া হয়েছে। শুধু প্রয়োজনীয় পণ্য সরবরাহের ব্যবস্থা রাখা হয়েছে।

এ লকডাউনে ব্যাপকভাবে ক্ষতিগ্রস্থ হচ্ছে ভারতের অর্থনীতি। এতে চলতি অর্থবছরে জিডিপি প্রবৃদ্ধি প্রায় ৫ শতাংশ পূর্বাভাষ থেকে কমে ১.৫ শতাংশ হতে পারে বলে জানিয়েছে বিশ্বব্যাংক। গত মার্চ মাসে দেশটির সরকার দরিদ্রদের জন্য ২২ বিলিয়ন ডলারের সহায়তা ঘোষণা করে।