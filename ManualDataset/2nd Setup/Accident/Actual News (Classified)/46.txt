"গাজীপুরে কারখানার গুদামে আগুন"

গাজীপুর সদর উপজেলার বানিয়ারচালা এলাকায় গতকাল শনিবার মধ্যরাতে এক কারখানার তুলার গুদামে আগুন লাগার ঘটনা ঘটেছে। সেমিপাকা টিনশেড গুদামে থাকা তুলার বেল্ট আগুনে পুড়ে গেছে। তবে হতাহতের কোনো ঘটনা ঘটেনি।

শ্রীপুর ফায়ার স্টেশনের স্টেশন অফিসার মো. আল আমিন বলেন, গতকাল রাত ১২টার দিকে মোশাররফ কম্পোজিট কারখানার একতলা টিনশেডের তুলার গুদামে আগুনের সূত্রপাত হয়। পরে আগুন মুহূর্তে গুদামে থাকা তুলার বেল্টে ছড়িয়ে পড়ে। খবর পেয়ে শ্রীপুর ফায়ার স্টেশনের দুটি ইউনিট ঘটনাস্থলে যায়। প্রায় আধা ঘণ্টার চেষ্টায় আগুন নেভানো হয়। আগুনে হতাহতের কোনো ঘটনা ঘটেনি। আগুন লাগার কারণ ও ক্ষয়ক্ষতির পরিমাণ তাৎক্ষণিকভাবে নির্ণয় করা সম্ভব হয়নি বলে তিনি জানান।

