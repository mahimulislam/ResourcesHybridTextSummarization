বলিভিয়ায় ভয়াবহ সড়ক দুর্ঘটনা, নিহত ১৫

বলিভিয়ার রাজধানী লা পাজের কাছে এক সড়ক দুর্ঘটনায় কমপক্ষে ১৫ জন নিহত হয়েছেন। শুক্রবারের এই দুর্ঘটনায় আরো ১৭ জন গুরুতর আহত হয়েছেন।

আন্তর্জাতিক সংবাদমাধ্যম সূত্রে জানা যায়, শুক্রবার সকালে ইয়াঙ্গেসের করিপাতা শহর থেকে বাসটি রওনা হয়ে লা পাজের কাছাকাছি এসে একটি বাঁকে নিয়ন্ত্রণ হারিয়ে গিরিখাতে পড়ে যায়। সন্ধ্যায় দুর্ঘটনাটি ঘটে। দুর্বল দৃশ্যমানতা, চালকদের দায়িত্বজ্ঞানহীনতা এবং অতিরিক্ত মদ্যপানের কারণে বলিভিয়ায় প্রায়ই এই ধরনের প্রাণঘাতী দুর্ঘটনা হয় বলে জানা যায়।

দমকল বিভাগের স্থানীয় প্রধান ইসমাইল ভিলকা জানান, ঘটনাস্থলেই মারা গেছেন ১৪ জন। গুরুতর আহত অবস্থায় হাসপাতালে নেওয়ার পথে মারা যান আরো এক জন। গুরুতর আহত অবস্থায় আরো অনেকে হাসপাতালে ভর্তি থাকায় নিহতের সংখ্যা বাড়তে পারে বলে জানান তিনি।