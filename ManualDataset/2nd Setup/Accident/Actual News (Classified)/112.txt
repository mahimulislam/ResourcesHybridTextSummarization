সড়ক দুর্ঘটনা থেমে নেই

২০১৮ সালের সড়ক নিরাপত্তা আইন গত ১ নভেম্বর থেকে কার্যকর হয়েছে। এই আইন বাস্তবায়নের ক্ষেত্রে নানা বাধা অতিক্রম করতে হয়েছে। শেষ পর্যন্ত আইনটি প্রয়োগ করা হয়েছে; কিন্তু সড়ক দুর্ঘটনার ভয়াবহতা রোধ করা সম্ভব হয়নি। নিশ্চিত করা যায়নি সড়কের নিরাপত্তা। অথচ এক বছর আগেই সড়ক নিরাপত্তার দাবিতে ছোটদের বড় আন্দোলন দেখেছি আমরা। সারা দেশে স্কুলের ছাত্ররাও রাস্তায় নেমে এসেছিল নিরাপদ সড়কের দাবিতে। এর পরিপ্রেক্ষিতে প্রণয়ন করা হয় ‘সড়ক পরিবহন আইন ২০১৮’, যা ১ নভেম্বর থেকে কার্যকর হয়েছে। কালের কণ্ঠে গতকাল রবিবার প্রকাশিত ‘সড়কেই তছনছ কনিকার সংসার’ শীর্ষক খবরটি কী মর্মান্তিক! আনন্দভ্রমণে বেরিয়ে লাশ হয়ে ঘরে ফিরেছে একটি পরিবারের তিন সদস্য। অন্য দুজন আশঙ্কাজনক অবস্থায় হাসপাতালে চিকিৎসাধীন। একই দিন আলাদা দুর্ঘটনায় নিহত হয়েছে আরো সাতজন। এর আগের দিন দেশের ছয় জেলায় নিহত হয়েছে ৯ জন। গণমাধ্যমে আসা প্রতিদিনের সড়ক দুর্ঘটনার খবরগুলোই বলে দিচ্ছে নতুন আইনটিও সড়কে কোনো প্রভাব ফেলতে পারেনি। রবিবার কালের কণ্ঠে প্রকাশিত খবরে একটি দুঃখজনক ঘটনাও উল্লেখ করা হয়। খবরে বলা হয়, চট্টগ্রামের দুর্ঘটনার পরপরই বারো আউলিয়া হাইওয়ে থানার এসআই কাউছার ঘটনাস্থলে গিয়ে লরিটি জব্দ করেছিলেন। স্থানীয় লোকজনের অভিযোগ, একজন এসআই লরিচালককেও আটক করে ছেড়ে দিয়েছেন। টাকা লেনদেনের অভিযোগও পাওয়া যায়।

কয়েক দশক ধরেই সড়ক পরিবহন আইন কঠোর করার চেষ্টা হয়েছে; কিন্তু পরিবহন মালিক ও শ্রমিকদের সংগঠনগুলোর বিরোধিতায় তা করা সম্ভব হয়নি। যখনই এ ধরনের উদ্যোগ নেওয়া হয়েছে তখনই তারা পরিবহন বন্ধ করে জনজীবন অচল করে দিয়েছে। সেই ঝুঁকি থাকা সত্ত্বেও সরকার যে অনমনীয় মনোভাব প্রদর্শন করেছে, তা জনস্বার্থের বিবেচনা থেকেই করা হয়েছে বলে আমাদের বিশ্বাস। এখন আইন বাস্তবায়নে প্রয়োজনীয় ব্যবস্থা নিতে হবে। নতুন আইনে বিভিন্ন অপরাধের শাস্তি বাড়ানো হয়েছে। যেমন—বেপরোয়া গাড়ি চালানোর জন্য দুর্ঘটনায় কেউ হতাহত হলে সর্বোচ্চ পাঁচ বছর কারাদণ্ড ও অর্থদণ্ডের বিধান রাখা হয়েছে। আর তদন্তে যদি প্রমাণিত হয় উদ্দেশ্যপ্রণোদিতভাবে দুর্ঘটনা ঘটানো হয়েছে, তাহলে দণ্ডবিধির ৩০২ ধারায় সর্বোচ্চ সাজা মৃত্যুদণ্ড প্রদান করা যাবে। সড়কে শৃঙ্খলা ফিরিয়ে আনার পাশাপাশি পরিবহন খাতে বিদ্যমান নৈরাজ্যের অবসান অত্যন্ত জরুরি।