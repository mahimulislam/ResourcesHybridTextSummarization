সড়ক দুর্ঘটনা কেড়ে নিল দুই বন্ধুর প্রাণ

যশোর সদর উপজেলার রাজাপুরে সড়ক দুর্ঘটনায় সুমন (২২) ও সবুজ (১৯) নামে দুই বন্ধুর মৃত্যু হয়েছে। সোমবার রাত ১০টার দিকে সদর উপজেলার খাজুরা কলেজ-রাজাপুর সড়কের রাজাপুর ডাঙ্গাবয়রা মাঠে এ দুর্ঘটনা ঘটে।

নিহতরা হলেন- মোটরসাইকেলের চালক সদরের ইছালী মথুরাপুর গ্রামের ফুল মিয়ার ছেলে সুমন (২২) ও আরোহী একই গ্রামের কুরবান আলীর ছেলে যশোর সরকারি সিটি কলেজের সমাজ বিজ্ঞান বিভাগের দ্বিতীয় বর্ষের ছাত্র সবুজ হোসেন (১৯)।

নিহতের স্বজনরা বলেন, মোটরসাইকেলে দুই বন্ধু বেড়াতে যায়। রাতে খাজুরা সরকারি শহীদ সিরাজুদ্দীন হোসেন কলেজের পেছনে আজিজুল স্টোর থেকে ২ বন্ধু চা খেয়ে বাড়ির উদ্দেশে রওনা হয়। তারা রাজাপুর মাঠের ডাঙ্গাবয়রা নামক এলাকায় পৌঁছালে সড়কের বাকে নিয়ন্ত্রণ হারিয়ে মোটরসাইকেলটি সজোরে একটি খেঁজুর গাছের সঙ্গে ধাক্কা লাগে। এতে ঘটনাস্থলেই দুইজন মারা যান।

যশোর কোতয়ালি মডেল থানার ভারপ্রাপ্ত কর্মকর্তা (ওসি) মনিরুজ্জামান বলেন, খবর পেয়ে পুলিশ ঘটনাস্থলে গিয়ে তাদের মরদেহ উদ্ধার করে যশোর ২৫০ শয্যা জেনারেল হাসপাতাল মর্গে পাঠায়।