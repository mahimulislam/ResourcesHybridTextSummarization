"সালমানের নায়িকার গাড়িতে ধাক্কা লেগে যুবক নিহত"

সালমান খানের ‘বীর’ ছবির নায়িকা জারিন খানের গাড়িতে ধাক্কা লেগে এক যুবক নিহত হয়েছেন। ঘটনাটি ঘটেছে গতকাল বৃহস্পতিবার গোয়ায়। জানা গেছে, তখন মোটরবাইক চালাচ্ছিলেন এই যুবক। বলিউড তারকা জারিন খানের গাড়িটি রাস্তার ধারে থেমে ছিল। 
মোটরবাইকটি নিয়ন্ত্রণ হারিয়ে গাড়িটিকে জোরে ধাক্কা দেয়। জারিন খান তখন গাড়ির ভেতরেই ছিলেন। তাঁর গায়েও আঘাত লেগেছে। সেই যুবক মোটরবাইক থেকে ছিটকে দূরে পড়ে যান। ঘটনাস্থলেই তাঁর মৃত্যু ঘটে।

পরে ভারতীয় সংবাদমাধ্যম জানতে পেরেছে, যুবকটির মাথায় হেলমেট ছিল না। তাই তাঁর মাথায় গুরুতর আঘাত লাগে। এরপর তাঁকে দ্রুত হাসপাতালে নিয়ে যাওয়া হয়। চিকিৎসক সেখানে তাঁকে মৃত ঘোষণা করেন।
এদিকে জারিন খান আগে থেকেই আইনি ঝামেলায় জড়িয়ে আছেন। এই বলিউড সুন্দরী তাঁর সাবেক ম্যানেজারের বিরুদ্ধে এফআইআর দায়ের করেছেন। কারণ জারিনের এই ম্যানেজার তাঁর সঙ্গে অভদ্র আচরণ করেছেন। এবার তাঁর গাড়িতেই ধাক্কা মেরে যুবকের মৃত্যু হলো। 
তাই আবারও আইনি ঝামেলায় জড়াতে যাচ্ছেন সালমানের এই নায়িকা। তবে এ ব্যাপারে এখন পর্যন্ত জারিন খানের পক্ষ থেকে কোনো বিবৃতি পাওয়া যায়নি।
