"আহত নারীর পাশে বাপ্পী"

গত শনিবার সন্ধ্যার পরের ঘটনা। চলচ্চিত্র অভিনেতা বাপ্পী চৌধুরী মহাখালী ফ্লাইওভার হয়ে যাচ্ছিলেন বনানী। ফ্লাইওভারের ওপর জটলা দেখে গাড়ি থামান। দেখেন রাস্তায় আহত হয়ে পড়ে আছেন এক নারী। মাথা থেকে রক্ত পড়ছে। প্রত্যক্ষদর্শীরা জানান, কিছুক্ষণ আগে বাস ধাক্কা দিয়ে চলে গেছে। হাসপাতালে নেওয়ার মতো কোনো গাড়িই পাওয়া যাচ্ছে না। তখন সত্যিকারের নায়কের মতো এগিয়ে আসেন বাপ্পী চৌধুরী। নিজের গাড়িতে তুলে নেন সেই নারীকে। তাঁকে সহযোগিতা করেন উপস্থিত যমুনা টিভির নিউজ এডিটর মাহমুদুল হাসান। ওই নারীকে নিয়ে যাওয়া হয় ঢাকা ক্যান্টনমেন্ট কুর্মিটোলা হাসপাতালে। জরুরি বিভাগে নিয়েই তাঁর দ্রুত চিকিৎসার ব্যবস্থা করেন তাঁরা। গতকাল দুপুরে এসব ঘটনা জানান তিনি। বলেন, ‘ওই সময় আমার গাড়িটা দাঁড় করাতেই প্রত্যক্ষদর্শীরা জানালেন, অনেক গাড়ি চলে গেছে, কিন্তু কেউ দাঁড়ায়নি। এদিকে ওই নারীর অবস্থাও ছিল সংকটাপন্ন। তাই দ্রুত নিজের গাড়িতে তুলে নিয়ে হাসপাতালে নিয়ে গিয়েছি।’

গতকাল সন্ধ্যায় কথা হয় কুর্মিটোলা হাসপাতালের জরুরি বিভাগে কর্তব্যরত একজন চিকিৎসকের সঙ্গে। তিনি বলেন, সন্ধ্যা ছয়টা বা সাড়ে ছয়টার দিকে বাপ্পী চৌধুরী ওই নারীকে এনে হাসপাতালে ভর্তি করিয়ে দেন। তাঁর মাথায় কয়েকটি সেলাই দিতে হয়েছে। এখন খানিকটা সুস্থ। সুস্থ হয়ে নিজের নাম বলতে পেরেছেন। তাঁর বাড়ি আফতাবনগরে।
বাপ্পী বললেন, ‘আমি চেষ্টা করেছি ওই নারীর খোঁজখবর রাখার। তাঁর পরিবারের খোঁজ নেওয়ার চেষ্টা করছি। কিন্তু গতকাল সন্ধ্যা অবধি পাইনি।’
