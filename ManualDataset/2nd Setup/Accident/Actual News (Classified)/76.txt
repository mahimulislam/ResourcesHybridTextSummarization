"বিদ্যুৎস্পৃষ্ট হয়ে ২ কৃষকের মৃত্যু"

মাদারীপুরে বিদ্যুৎস্পৃষ্ট হয়ে দুজন কৃষকের মৃত্যু হয়েছে। আজ শুক্রবার সকালে কালকিনি ও দুপুরে শিবচরে দুর্ঘটনা দুটি ঘটে।

পুলিশ ও এলাকাবাসী সূত্র জানায়, আজ সকালে জেলার কালকিনি উপজেলার গোপালপুর ইউনিয়নের পূর্ব বনগ্রাম এলাকার কৃষক শাহজাহান ফকির (৬৪) নিজের পানের বরজে কাজ করছিল। এ সময় তিনি অসাবধানতাবশত পানের বরজের পাশ দিয়ে যাওয়া বিদ্যুতের তারে স্পৃষ্ট হয়। স্থানীয়রা তাঁকে উদ্ধার করে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাঁকে মৃত ঘোষণা করে।

অন্যদিকে দুপুরে শিবচর উপজেলার মাদবরচর ইউনিয়নের মোড়লকান্দি গ্রামের কৃষক জিন্নত মোড়ল (৫৮) নিজের বাগানে বাঁশ কাটছিল। এ সময় অসাবধানতাবশত বাঁশের আগায় বৈদ্যুতিক তারে জড়িয়ে বিদ্যুৎস্পৃষ্ট হয়ে ঘটনাস্থলেই তিনি মারা যান।

মাদারীপুরের অতিরিক্ত পুলিশ সুপার (অপরাধ) উত্তম প্রসাদ পাঠক ঘটনা দুটির তথ্যের সত্যতা নিশ্চিত করেছেন।
