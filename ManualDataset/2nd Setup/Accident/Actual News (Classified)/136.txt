"নায়ক রাজ্জাককে নিয়ে বিশেষ পর্ব"

চ্যানেল আইয়ে প্রচার শুরু হয়েছে শিশুদের নিয়ে গানের রিয়েলিটি শো ‘গানের রাজা’। এই অনুষ্ঠানের একটি বিশেষ পর্ব সাজানো হয়েছে কিংবদন্তি নায়ক রাজ্জাকের সিনেমার গান নিয়ে। সেই অনুষ্ঠানে অতিথি বিচারক হয়ে হাজির হয়েছেন বাপ্পারাজ ও সম্রাট। গত সোমবার দুপুরে তেজগাঁওয়ে চ্যানেল আইয়ের স্টুডিওতে অনুষ্ঠানের শুটিংও সেরেছেন এই দুই সহোদর নায়ক। তবে কবে এই পর্ব প্রচারিত হবে, তা জানানো হয়নি।

‘গানের রাজা’ অনুষ্ঠানে অতিথি বিচারকের আসনে বসার সময়টুকু ভীষণ উপভোগ করেছেন দুই ভাই। শুটিং শেষে বের হয়ে প্রথম আলোকে বাপ্পারাজ বলেন, ‘আমার আসলে কোনো অনুষ্ঠানে সেভাবে যেতে ইচ্ছে করে না। এই অনুষ্ঠানে যাওয়ার দুটি প্রধান কারণ—একটি বাবা, অন্যটি ছোট বাচ্চাদের গান সামনাসামনি বসে শোনা। পুরো সময় আমি দারুণ উপভোগ করেছি। বাবার অভিনীত সিনেমার গানগুলো অনেক দিন আগের, অথচ ছোট্ট বন্ধুরা এত সুন্দর করে গেয়েছে, মুগ্ধ না হয়ে পারিনি। এখানে আসলে বিচার করা কঠিন।’

বড় ভাইয়ের সঙ্গে একমত পোষণ করলেন ছোট ভাই সম্রাট। বললেন, ‘ছোট ছোট বাচ্চারা এত সুন্দর করে কঠিন কঠিন গান গাইছিল, বিস্মিত না হয়ে পারিনি। আমরা গিয়েছিলাম তাদের উৎসাহ আর অনুপ্রেরণা দিতে। আমাদেরও ভালো সময় কেটেছে।’

‘গানের রাজা’ অনুষ্ঠানের প্রধান দুই বিচারক হলেন চ্যানেল আই সেরা কণ্ঠ ২০০৯ সালের চ্যাম্পিয়ন কোনাল ও আগের আসরের প্রথম রানারআপ ইমরান মাহমুদুল। তাহের শিপন পরিচালিত এই অনুষ্ঠান সপ্তাহের প্রতি সোম ও শুক্রবার সন্ধ্যায় দেখানো হচ্ছে।
