এক বছরে সড়ক দুর্ঘটনায় নিহত ৪৬২৮, আহত ৮৬১২

উদ্বেগজনক হারে সড়ক দুর্ঘটনা বাড়ছে বাংলাদেশে। ঘটছে প্রাণহানি। পথে বসছে অনেক পরিবার। দেশের অনেক প্রতিভাবান মানুষের প্রাণ গেছে সড়ক দুর্ঘটনায়। অনেক পরিবারের আশার আলো যানবাহনের চাকায় পিষ্ট হয়েছে। প্রতিদিনই আসছে মর্মান্তিক সব সড়ক দুর্ঘটনার খবর। 

দেশের যোগাযোগব্যবস্থার উন্নতি হয়েছে। কিন্তু কমেনি সড়ক দুর্ঘটনার হার। গত এক বছরে চার হাজার দু’শ ১৯টি সড়ক দুর্ঘটনায় পাঁচশ ৮৫ জন নারী ও সাতশ ৫৪ জন শিশুসহ অন্তত চার হাজার ছয়শ ২৮ জন নিহত হয়েছেন। আর আহত হয়েছেন আট হাজার ছয়শ ১২ জন। আহতদের মধ্যে ছয়শ ১৩ জন নারী আর শিশুর সংখ্যা তিনশ ৯৯ জন। ঢাকার গণমাধ্যমকর্মীদের সংগঠন শিপিং অ্যান্ড কমিউনিকেশন রিপোর্টার্স ফোরামের (এসসিআরএফ) ‘সড়ক দুর্ঘটনার বার্ষিক প্রতিবেদন’-এ এই তথ্য তুলে ধরা হয়েছে। ২০১৯ সালের পহেলা জানুয়ারি থেকে ৩১ ডিসেম্বর পর্যন্ত মহাসড়ক, জাতীয় মহাসড়ক, আন্তঃজেলা সড়ক ও আঞ্চলিক সড়কসহ সারা দেশে এসব দুর্ঘটনা ঘটে।

প্রতিবেদনে বলা হয়, জানুয়ারিতে তিনশ ৮৩টি দুর্ঘটনায় ৫৩ জন নারী ও ৭১ জন শিশুসহ চারশ ১১ জন নিহত হয়েছেন। আর আহত হয়েছেন ৫৮ জন নারী ও ৪০ জন শিশুসহ সাতশ ২৫ জন। ফেব্রুয়ারি মাসে চারশ একটি দুর্ঘটনায় চারশ ১৫ জন নিহত হয়েছেন; যার মধ্যে ৫৮ জন নারী এবং ৬২ জন শিশু। এছাড়াও আহত হয়েছেন ৮৮ জন নারী ও ৮৬ জন শিশুসহ আটশ ৮৪ জন।

মার্চ মাসে দুর্ঘটনা ঘটেছে তিনশ ৮৪টি। এতে ৪৬ জন নারী ও ৮২ জন শিশুসহ তিনশ ৮৬ জন নিহত হয়েছেন। আর ৬৭ জন নারী ও ৭৬ জন শিশুসহ আটশ ২০ জন আহত হয়েছেন। এপ্রিলে তিনশ ২৭টি দুর্ঘটনায় তিনশ ৪০ জন নিহত হয়েছেন। আহত হয়েছেন ছয়শ ১০ জন। মে মাসে দুর্ঘটনা ঘটেছে দু’শ ৯৭টি; যাতে ৪৭ জন নারী ও ৪৪ জন শিশুসহ তিনশ ৩৮ জন নিহত হয়েছেন। আর আহত হয়েছেন ২৭ জন নারী ও ১২ জন শিশুসহ পাঁচশ চার জন।

জুনে সড়ক দুর্ঘটনা নিহত হয়েছেন চারশ ৩৯ জন। আর আহত হয়েছেন আটশ ১৮ জন। জুলাইয়ে ৩১১টি দুর্ঘটনায় নিহত হয়ছেন তিনশ ৪৮ জন। আহত হয়েছেন পাঁচশ ১৩ জন। আগস্ট মাসে দুর্ঘটনা মারা গেছেন তিনশ ৯৮ জন। আহত হয়েছে আটশ ২৩ জন। সেপ্টেম্বর মাসে দুর্ঘটনায় মারা গেছেন তিনশ ৬৭ জন। আর আহত হয়েছেন আটশ ৪২ জন। অক্টোবরে তিনশ ৫৬টি দুর্ঘটনায় তিনশ ৯৮ জন নিহত হয়েছেন। আহত হয়েছেন অন্তত ছয়শ ৬৭ জন। নভেম্বরে সড়ক দুর্ঘটনা নিহত হয়েছেন তিনশ ৪২ জন। আর আহত হয়েছেন ছয়শ ৮১ জন।

এদিকে, বছরের শেষ মাস ডিসেম্বরে দুর্ঘটনা ঘটেছে তিনশ ৮৯টি। এতে নিহত হয়েছেন চারশ ৪৬ জন। আর আহত হয়েছেন ছয়শ ৮১ জন।