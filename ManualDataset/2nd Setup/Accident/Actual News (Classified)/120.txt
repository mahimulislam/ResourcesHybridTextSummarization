বগুড়া ও সাতক্ষীরায় সংঘর্ষে নিহত ২

বগুড়ার সোনাতলা এবং সাতক্ষীরার আশাশুনিতে গতকাল সংঘর্ষে দুজন নিহত হয়েছেন। বগুড়ার সোনাতলায় ছাগলে লাউগাছ খাওয়াকে কেন্দ্র করে দুই পক্ষের সংঘর্ষে শফিকুল ইসলাম (৪২) নামের এক ব্যক্তি নিহত হয়েছেন। আহত হয়েছেন আরো তিনজন। এ ঘটনায় দুজনকে আটক করেছে পুলিশ।

অন্যদিকে সাতক্ষীরার আশাশুনিতে দুই ইউপি চেয়ারম্যানের সমর্থকদের মধ্যে হামলা-পাল্টাহামলার ঘটনায় আহত সরবত আলী নামের এক ব্যক্তি গতকাল শনিবার চিকিৎসাধীন অবস্থায় মারা গেছেন।

বগুড়ার ঘটনায় জানা যায়, গতকাল সকাল সাড়ে ১১টার দিকে সোনাতলা সদর ইউনিয়নের চকনন্দন গ্রামে এ ঘটনা ঘটে। নিহত শফিকুল উপজেলার চকনন্দন গ্রামের মৃত জয়েন উদ্দিনের ছেলে।

অন্যদিকে সাতক্ষীরার আশাশুনিতে গত শুক্রবার সকাল ৯টার দিকে উপজেলার খাজরা ইউনিয়নের গদাইপুর ইউনিয়নের বর্তমান চেয়ারম্যান শাহনেওয়াজ ডালিম এবং একই ইউপির সাবেক চেয়ারম্যান আব্দুল কুদ্দুস গ্রুপের মধ্যে এ সংঘর্ষের ঘটনা ঘটে। নিহত সরবত আলী মোল্যা (৫৫) গদাইপুর গ্রামের মৃত সামছুর মোল্যার ছেলে।