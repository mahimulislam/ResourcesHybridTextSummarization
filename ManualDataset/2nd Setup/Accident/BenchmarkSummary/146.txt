রাজধানীর নয়াপল্টনে বিএনপির কেন্দ্রীয় কার্যালয়ের সামনে হেলমেটধারী দুর্বৃত্তদের দ্রুত শনাক্ত করে আইনের আওতায় এনেছে পুলিশ। 
নিজেদের সফলতার কথা জানাতে ২০ নভেম্বর ঢাকা মহানগর পুলিশ (ডিএমপি) সংবাদ সম্মেলনও করেছে।
 বিএনপির কার্যালয়ের সামনে হেলমেটধারীরা পুলিশের গাড়িতে আগুন দিয়েছেন, ভাঙচুর করেছেন। তাঁরা ছাত্রদলের নেতা–কর্মী। 
সহিংসতায় জড়িত হেলমেটধারীদের এক সপ্তাহের মধ্যেই গ্রেপ্তার করা সম্ভব হয়েছে।
সংশ্লিষ্ট ব্যক্তিরা বলছেন, এ ঘটনা প্রমাণ করে যে পুলিশ চাইলে যেকোনো ঘটনায় দ্রুত ব্যবস্থা নিতে পারে। এসব ক্ষেত্রে পুলিশের সক্ষমতা অনেক বেড়েছে। 
কিন্তু সাড়ে তিন মাস আগে নিরাপদ সড়ক আন্দোলনের সময় সায়েন্স ল্যাবরেটরি-ধানমন্ডি এলাকায় শিক্ষার্থী ও সাংবাদিকদের ওপর হামলাকারী হেলমেটধারীদের এখনো শনাক্তই করতে পারেনি পুলিশ।
 তবে হামলার শিকার ভুক্তভোগীরা মনে করেন, হামলাকারী হেলমেটধারীরা ছাত্রলীগের নেতা–কর্মী হওয়ায় সরকার বা পুলিশ এ ক্ষেত্রে নীরব রয়েছে। 
উল্লেখ্য, নিরাপদ সড়ক আন্দোলনে হেলমেটধারী দুর্বৃত্তদের হামলার ঘটনার পরপরই প্রথম আলোর অনুসন্ধানে হামলার নেতৃত্বদানকারী ও অংশগ্রহণকারী অনেকের নাম–পরিচয় পাওয়া যায়।
 কিন্তু সে সময় সরকার ও পুলিশের পক্ষ থেকে হামলাকারীদের শনাক্ত এবং বিচারের আওতায় আনার আশ্বাস দেওয়ায় প্রথম আলো সেই প্রতিবেদন প্রকাশ করেনি। 
ধানমন্ডিতে পুলিশ নীরব
নয়াপল্টনের ঘটনাটি ১৪ নভেম্বরের। 
আর সায়েন্স ল্যাবরেটরি–ধানমন্ডি এলাকায় নিরাপদ সড়ক আন্দোলনে হামলার ঘটনাটি গত ৫ আগস্টের। 
সেদিন আন্দোলনকারী শিক্ষার্থী ও কর্তব্যরত সাংবাদিকদের ওপর হেলমেট পরা একদল যুবক হামলা চালান। 
আহত হন ১২ জন সাংবাদিকসহ অন্তত ৩০ জন।
নয়াপল্টনের ঘটনায় জড়িত হেলমেটধারীদের ছবি ও ভিডিও ফুটেজ বিভিন্ন গণমাধ্যমে প্রচারিত হয়েছে। 
একইভাবে সায়েন্স ল্যাবরেটরি–ধানমন্ডির ঘটনায় জড়িত হেলমেটধারীদের ছবি, ফুটেজও তখন বিভিন্ন গণমাধ্যমে প্রচারিত হয়েছিল।
 কিন্তু তাঁদের একজনকেও এখনো পর্যন্ত গ্রেপ্তার না করায় ক্ষোভ প্রকাশ করেছেন ভুক্তভোগী সাংবাদিক ও শিক্ষার্থীরা।
প্রথম আলোর অনুসন্ধানে দেখা গেছে, সায়েন্স ল্যাবরেটরি–ধানমন্ডি এলাকায় ৫ আগস্ট শিক্ষার্থীদের ওপর হামলা করেছিলেন মূলত ঢাকা কলেজ শাখা ছাত্রলীগের নেতা-কর্মীরা। 
সংগঠনটির বিভিন্ন পর্যায়ের নেতা-কর্মীদের সঙ্গে কথা বলে জানা গেছে, ছাত্রলীগের কেন্দ্রীয় সাধারণ সম্পাদক গোলাম রাব্বানীর নির্দেশে এই বেপরোয়া হামলার ঘটনা ঘটে। আর মাঠে থেকে হামলায় নেতৃত্ব দেন কলেজ শাখা ছাত্রলীগের সাবেক সভাপতি সিহাবুজ্জামান ও কলেজ শাখা ছাত্রলীগের অন্তত পাঁচজন যুগ্ম আহ্বায়ক।
ঢাকা কলেজের বিভিন্ন আবাসিক হলের নেতা-কর্মীদের সঙ্গে কথা বলে জানা যায়, ৪ আগস্ট শনিবার ধানমন্ডিতে আওয়ামী লীগের কার্যালয়ে হামলা হয়েছে শুনে কলেজ ছাত্রলীগের নেতারা সংগঠনের কর্মীদের সেখানে নিয়ে যান।
নিরাপদ সড়কের দাবিতে আন্দোলনরত স্কুল-কলেজের শিক্ষার্থীদের ওপর ৪ আগস্টও জিগাতলায় হামলা হয়েছিল। 
এ হামলার প্রতিবাদে ৫ আগস্ট শিক্ষার্থীরা প্রতিবাদ মিছিল বের করে। 
হামলার শিকার সাংবাদিকেরা জানান, ছাত্রলীগের হেলমেট পরা দলটি সেদিন প্রথমেই সায়েন্স ল্যাবরেটরির মোড়ে অবস্থান নেন। 
এরপর মোড়ের পদচারী-সেতুর (ফুটওভারব্রিজ) ওপর থেকে যেসব ফটোসাংবাদিক ও সাংবাদিক ক্যামেরা বা মুঠোফোন দিয়ে ছবি তুলছিলেন, তাঁদের উদ্দেশে ইটপাটকেল নিক্ষেপ করে নামতে বাধ্য করেন। 
হামলায় অংশ নেওয়া পাঁচ যুগ্ম আহ্বায়ক হলেন এস এম জোহা, ইমরুল হাসান ওরফে লেনিন, ফরহাদ মির্জা, মোনায়েম হোসেন ওরফে জেমস ও চিরঞ্জিত বিশ্বাস।
 এর মধ্যে মোনায়েম ও ফরহাদ হেলমেট পরা ছিলেন। 
হামলার সময় কেন্দ্রীয় ছাত্রলীগের সাধারণ সম্পাদক গোলাম রাব্বানী ঢাকা কলেজে ছিলেন। 
আরেক যুগ্ম আহ্বায়ক মোনায়েম হোসেনও ঘটনাস্থলে ছিলেন না বলে প্রথম আলোর কাছে দাবি করেছেন। আর চিরঞ্জিত বিশ্বাসের সঙ্গে যোগাযোগের চেষ্টা করেও কথা বলা সম্ভব হয়নি।
আর সেদিনের হামলায় আহত হয়েছিলেন ১২ জন সাংবাদিকসহ অন্তত ৩০ জন।
ঢাকা বিশ্ববিদ্যালয়ের ইমেরিটাস অধ্যাপক সিরাজুল ইসলাম চৌধুরী এখানে পুলিশের পক্ষপাতমূলক আচরণ দেখছেন। 