"বছরের আলোচিত ৭ ঘটনা"

শাকিব ও অপুর বিচ্ছেদ
অভিনেত্রী অপু বিশ্বাস সন্তানসহ প্রকাশ্যে এসেছিলেন ২০১৭ সালে। জানিয়েছিলেন ২০০৮ সালের ১৮ এপ্রিল শাকিবের সঙ্গে বিয়ে হয় তাঁর। কলকাতার একটি ক্লিনিকে ২০১৬ সালের ২৭ সেপ্টেম্বর জন্ম হয় এই দম্পতির ছেলে আব্রাম খান জয়ের। অপু বিশ্বাস টেলিভিশনে লাইভে আসার পর শাকিব স্ত্রী-সন্তানকে মেনে নিলেও তাঁদের দাম্পত্য জীবনে ইতি টানার সিদ্ধান্ত নেন। বাদ ছিল আনুষ্ঠানিকতা। এ বছরের ১২ ফেব্রুয়ারি ঢাকা উত্তর সিটি করপোরেশন অঞ্চল ৩–এর কার্যালয়ে ছিল এই দম্পতির তালাকের তৃতীয় ও শেষ শুনানি। এদিন শুনানিতে কেউ উপস্থিত ছিলেন না। এর পরপরই আনুষ্ঠানিকভাবে বিচ্ছেদ হয়ে যায় দুজনের।

নতুন জুটি সিয়াম ও পূজা
এ বছর চলচ্চিত্রে নতুন জুটি এসেছে সিয়াম আহমেদ ও পূজা চেরি। সিনেমার মন্দা সময়েও এই জুটি জাগিয়ে রেখেছে আশা। কারণ, এ বছর এই জুটির দুটি চলচ্চিত্র মুক্তি পেয়েছে। প্রথমটি পোড়ামন ২ এবং দ্বিতীয়টি দহন। দুটি ছবিই আলোচনার পাশাপাশি ব্যবসায়িকভাবে সফল হয়েছে বলে জানিয়েছে প্রযোজনা প্রতিষ্ঠান। এই জুটির আরও ছবি দেখার প্রত্যাশায় আছেন দর্শক।

যৌথ প্রযোজনার নতুন নীতিমালা
অনেক দিন ধরেই যৌথ প্রযোজনা নীতিমালা নিয়ে আলোচনা-সমালোচনা হয়ে আসছিল। এ বছর সরকার নতুন করে যৌথ প্রযোজনার নীতিমালা প্রণয়ন করেছে। এতে দুই দেশের অভিনেত্রীদের সমানভাবে গুরুত্ব দেওয়া এবং প্রচারণায় দুই দেশের শিল্পীদের নাম ও পরিচিতি সমানভাবে ব্যবহারের বিষয়টি গুরুত্ব পেয়েছে। খসড়া অনুযায়ী বিদেশি কোনো প্রযোজক বা পরিচালক যৌথ প্রযোজনার নীতিমালা লঙ্ঘন করলে পরবর্তী সময়ে তিনি বা তাঁরা বাংলাদেশে যৌথ প্রযোজনায় চলচ্চিত্র নির্মাণের অনুমতি পাবেন না।


অঞ্জু ঘোষ এলেন দেশে
প্রায় ২২ বছর পর বেদের মেয়ে জোস্নাখ্যাত অভিনেত্রী অঞ্জু ঘোষ দেশে এসেছিলেন। দেশে এলে চলচ্চিত্র শিল্পী সমিতি, পরিচালক সমিতিসহ সবাই তাঁকে সংবর্ধনা দেয়। নব্বইয়ের দশকের জনপ্রিয় এ অভিনেত্রী হঠাৎ দেশে এসে চমকে দেন সবাইকে। দেশে ফিরে নতুন চলচ্চিত্রে অভিনয়েরও প্রস্তাব পান তিনি।

‘দেবী’র অভিনব প্রচার
জয়া আহসান প্রযোজিত ও অভিনীত চলচ্চিত্র দেবী। সরকারি অনুদানে নির্মিত এই ছবির প্রচারণায় অভিনবত্ব দেখেছেন দেশের দর্শক। বিশেষ করে আলোচনায় ছিল জয়া আহসান ও চঞ্চল চৌধুরীর মাছরাঙা টিভিতে একসঙ্গে খবর পাঠ করার বিষয়টি। এ ছাড়া জয়া ও আরেক অভিনেত্রী শবনম ফারিয়ার একসঙ্গে টিকিট বিক্রির ঘটনাও ছিল আলোচনায়। সব মিলিয়ে বছরের শেষে মুক্তি পাওয়া দেবী ছবিটি আশা জাগিয়ে রেখেছে দর্শকদের।

ওয়েব ছবির জোয়ার
চলচ্চিত্রের অভিনেত্রী ও পরিচালকেরা ঝুঁকছেন ওয়েব ছবির দিকে। বছরের মাঝামাঝি সময় থেকেই ওয়েব সিরিজ ও ছবি নির্মাণের হিড়িক পড়েছে। বিশেষ করে গিয়াস উদ্দিন সেলিমের ‘প্রীতি’, অনন্য মামুনের ‘ইন্দুবালা’সহ বেশ কিছু ওয়েব সিরিজ ও ছবি ছিল দর্শকের আলোচনায়। পপি, তিশা, পরীমনি, বিদ্যা সিনহা মিম, মমসহ অনেকে নিয়মিত হচ্ছেন ওয়েব ছবি ও সিরিজে।

উৎসবে নয় বিদেশি ছবি
এ বছরই নতুন আইন করা হয়, উৎসবের সময় কোনো বিদেশি ছবি মুক্তি পাবে না। ফলে আটকে যায় শাকিব খান অভিনীত কলকাতার ছবি নাকাব ও ভাইজান এলো রের মুক্তি। ছবি দুটি মুক্তি পায় ঈদের পর। এ কারণে ব্যবসাসফল হয়নি ছবি দুটি। এতে খানিকটা পিছিয়ে যান শাকিব খান।
