রাষ্ট্র যখন একজনকে স্বীকৃতি দেয়, এটা ভালো অনুভূতি হয়। সেই একজন যখন আমি, ভালো লাগা তো আরেকটু বেশি হওয়াই স্বাভাবিক। পুরস্কার দায়িত্ব বাড়িয়ে দেয়। 
দেরিতে হোক বা এখন হোক—পাওয়া নিয়ে কথা। আগেও যাঁরা পেয়েছেন, যোগ্যরা পেয়েছেন। আমি ওভাবে চিন্তা করতে চাই না।
এই যে এত বছর ধরে অভিনয় করছি, আমার এই চলার পথে অন্য অভিনয়শিল্পী, কলাকুশলী, সহশিল্পী, এদের সবারই একটা অবদান আছে। এককভাবে তো আর অভিনয় হয় না। আমার এই অর্জন সেলিম আল দীন, আবদুল্লাহ আল মামুন, নাসিরউদ্দীন ইউসুফ বাচ্চু, 
গোলাম মুস্তাফা, হুমায়ুন ফরিদী, রাইসুল ইসলাম আসাদসহ আমার সব সহশিল্পী, পরিচালক, চিত্রনাট্যকার কলাকুশলী প্রত্যেকের সঙ্গে ভাগ করতে চাই।
আমি তো দেশের ব্যাপারে সব সময় বলি, দেশ আমার কাছে সব সময় আগে। দেশকে অতিক্রম করে কোনো কিছু না।
আমি খুবই খুশি। জীবিত অবস্থায় প্রধানমন্ত্রীর হাত থেকে পুরস্কার নিতে পারাটা বিরাট ঘটনা।