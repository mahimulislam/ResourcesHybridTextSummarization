ইনস্টাগ্রামে অনন্যা পান্ডে একটি ছবি দিয়েছেন। ছবিতে দেখা গেছে, অনন্যা পান্ডে হলুদ ট্যাঙ্ক টপ পরেছেন। হালকা মেকআপ। হাতে ফুল। ছবির ক্যাপশনে তিনি লিখেছেন, ‘শাদি ডটকমে আমার প্রোফাইল ছবি।’ 
আর তা দেখে মুহূর্তেই ভারতের কয়েকটি সংবাদমাধ্যম এই খবর ছড়িয়ে দেয়।এবার দেখা গেল, অনন্যা পান্ডে আরও লিখেছেন, শুধু মজা করেছি।
এখনো অনন্যা পান্ডের কোনো ছবি মুক্তি পায়নি। কিন্তু এরই মধ্যে তাঁর অনেক ভক্ত হয়ে গেছে। তাঁর বাবা বলিউডের সাবেক তারকা চাঙ্কি পান্ডে।
জানা গেছে, করণ জোহরের ‘স্টুডেন্ট অব দ্য ইয়ার টু’ ছবিতে অভিনয় করছেন অনন্যা। তাঁর বিপরীতে আছেন টাইগার শ্রফ। 
ছবিটি আগামী ১০ মে মুক্তি পাওয়ার কথা আছে।
করণ জোহরের সঙ্গে চাঙ্কি পাণ্ডের পুরোনো বন্ধুত্ব। কিন্তু তাই বলে মাফ পাননি অনন্যা। তাঁকেও পরীক্ষার মুখোমুখি হতে হয়েছে। 
অডিশনে ‘স্টুডেন্ট অব দ্য ইয়ার’ ছবিতে আলিয়া ভাটের সংলাপ থেকে কয়েকটি লাইন দেওয়া হয় অনন্যাকে। আর অনন্যা নাকি সেই সংলাপের সঙ্গে দারুণ অভিনয় করেছেন।
চাঙ্কি পাণ্ডে আর ভাবনার একমাত্র মেয়ে অনন্যা। মুম্বাইয়ের ধীরুভাই আম্বানি ইন্টারন্যাশনাল স্কুল থেকে স্নাতক করেছেন। অনন্যা খুব ভালো ব্যালে নৃত্যশিল্পী। 