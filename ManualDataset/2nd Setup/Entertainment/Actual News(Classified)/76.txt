"সাবেক স্ত্রীর প্রশংসায় সাইফ"

সংবাদমাধ্যমগুলো এত দিন সাইফ আলী খান আর তাঁর সাবেক স্ত্রী অমৃতা সিংয়ের মন–কষাকষির খবর দিয়েছে। এবার সাইফের মুখে তাঁর সাবেক স্ত্রীর প্রশংসা শোনা গেল। আরও জানালেন, মেয়ে সারা আলী খানের জন্যই নাকি তাঁদের মধ্যে তিক্ততার কিছুটা অবসান হয়েছে।

বলিউডে আসা নতুন নায়িকা সারা আলী খান এরই মধ্যে দর্শকদের মনে জায়গা করে নিয়েছেন। প্রথম ছবিতেই নিজেকে প্রমাণ করেছেন। নেট দুনিয়ায় সারার অনুরাগীর সংখ্যা প্রথম সারির অনেক তারকার চেয়ে বেশি। তাঁর ব্যবহারেও সবাই মুগ্ধ। সংবাদমাধ্যমের সঙ্গে সারার সম্পর্ক বেশ জমে উঠেছে। সারার এসব কিছু দেখে বাবা সাইফ দারুণ খুশি। নিজের মেয়ের প্রশংসায় তিনি পঞ্চমুখ। তবে এর সব কৃতিত্ব সাইফ তাঁর সাবেক স্ত্রী অমৃতাকে দিয়েছেন।

সম্প্রতি সাইফ এক অনুষ্ঠানে সারার প্রসঙ্গে বলেন, ‘সারার জন্য আমার গর্ব হয়। অমৃতা যেভাবে মেয়েকে বড় করেছে, তাতে আমি খুব খুশি। সারা যখন কলাম্বিয়া ইউনিভার্সিটিতে ভর্তি হয়, তখন আমার কী আনন্দ হয়েছে, তা বলে বোঝাতে পারব না। আর দুই বছরের মধ্যেই ও গ্র্যাজুয়েশন শেষ করে সেখান থেকে ফিরেছে।’

সারার অভিনয়ের পাশাপাশি তাঁর স্বভাবের প্রশংসা করেন সাইফ। বলিউডের এই ‘নবাব’ বলেন, ‘ওকে যখন বাসার সব কর্মচারীর সঙ্গে কথা বলতে দেখি, তখন খুব ভালো লাগে। ও সবার সঙ্গে সুন্দর ব্যবহার করে। তবে এর পুরো কৃতিত্ব ওর মাকেই দিতে হবে। সারা বুদ্ধিমতী।’
