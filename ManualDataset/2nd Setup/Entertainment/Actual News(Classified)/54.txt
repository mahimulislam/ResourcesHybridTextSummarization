"কান নিয়েছে চিলে!"

গুজব রটানোর কবিতাটা মনে আছে না—ওই যে, শামসুর রাহমানের ‘পণ্ডশ্রম’? কান নাকি চিল নিয়ে গেছে, চিলকে ঢিল মেরে আকাশ থেকে নামাবে সবাই মিলে! শেষমেশ ছোট্ট ছেলে বলল, কান রয়েছে কানের জায়গাতেই। বেচারা শহীদ কাপুরের হাল হয়েছে অনেকটা এমনই। শুটিং করছিলেন কবির সিং নামের বলিউডি ছবিতে। মধ্যে কিছুদিন বিরতি নিয়ে স্ত্রী-সন্তানদের সঙ্গে সময় কাটালেন নয়াদিল্লিতে। ঠিক এর মধ্যে কে বা কারা গুজব রটিয়ে দিল, শহীদের নাকি পাকস্থলীতে ক্যানসার ধরা পড়েছে। শেষে শহীদ নিজেই টুইট বার্তায় লেখেন, ‘বন্ধুরা, আমি সত্যিই ভালো আছি। দয়া করে গুজবে কান দেবেন না।’

এ ব্যাপারে নিশ্চিত করেছেন কবির সিং ছবির সহকারী প্রযোজক অশ্বিন ভারদে। তিনি বোম্বে টাইমসকে জানান, শহীদ কাপুর ছোট বিরতি নিয়ে দিল্লি গিয়েছেন। এর আগে তিনি লোনাভলাতে কিছু অ্যাকশন দৃশ্যের শুটিং করে গেছেন। বিরতি নেওয়ার জন্য ১২-১৩ ঘণ্টা করে একটানা চার-পাঁচ দিন শুটিং করেছেন তিনি। শহীদ কাপুর শারীরিকভাবে ভালো আছেন বলেও তথ্য দেন অশ্বিন।

ব্যবসাসফল তেলেগু ছবি অর্জুন রেড্ডির বলিউডি রিমেক হতে যাচ্ছে কবির সিং। পরিচালক একই, সন্দ্বীপ ভাঙ্গা। সমালোচকেরা আশা করছেন, শহীদ কাপুর এই ছবি দিয়ে হয়তো আবার বলিউড বাজিমাত করতে পারেন। সে ক্ষেত্রে ‘কান চিলে নিলে’ মন্দ হয় না! ছবির কিছুটা প্রচারণা তো হয়েই যায়।
