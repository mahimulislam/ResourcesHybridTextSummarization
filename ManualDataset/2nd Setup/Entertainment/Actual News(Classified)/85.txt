"স্ত্রীর ছবিতে নেই শাহরুখ"

নিজেদের প্রযোজনা প্রতিষ্ঠান রেড চিলিস থেকে নতুন ছবি করছেন শাহরুখ খানের স্ত্রী গৌরী খান। এ খবর ইতিমধ্যে জানা হয়ে গেছে সবার। কিন্তু সেই ছবিতে থাকছেন না শাহরুখ। তবে মাত্র কয়েক মিনিটের জন্য সেখানে দেখা যাবে শাহরুখ খানকে। অর্থাৎ একটি কেমিও চরিত্রে থাকবেন তিনি। কিন্তু কে হবেন সেই ছবির নায়ক?

‘বদলা’ ছবির মূল চরিত্রে অভিনয় করবেন অমিতাভ বচ্চন। থাকবেন তাপসী পান্নু। ইতিমধ্যে ছবিটির ট্রেলার অবমুক্ত করা হয়েছে। ছবির প্রচারণার একটি ভিডিওতে অমিতাভ বচ্চন ও শাহরুখ খানকে কথা বলতে দেখা যাবে। সম্প্রতি সেই ভিডিওটির শুটিং শেষ হয়েছে। সেখানে কেবল সিনেমা নয়, সিনেমা সম্পৃক্ত অন্য অনেক বিষয় নিয়ে কথা বলতে দেখা যাবে। মুম্বাই মিররকে এক সূত্র জানিয়েছে, সেই ১৯৬৯ সালের ‘সাত হিন্দুস্তানি’ থেকে শুরু করে ‘বদলা’ পর্যন্ত ৫০ বছরের চলচ্চিত্রযাত্রা নিয়ে কথা বলেছেন তাঁরা। একত্রে ‘কাভি খুশি কাভি গাম’, ‘বীর জারা’, ‘ভূতনাথ’ ও এর সিক্যুয়েলে কাজ করার অভিজ্ঞতার কথাও আসবে সেখানে। ছবির প্রচারণার অংশ হলেও, সেটিও বলিউডপ্রেমীদের জন্য আকর্ষণীয় একটি বিষয়।

স্পেনের ছবি ‘দ্য ইনভিজিবল গেস্ট’ থেকে অনুপ্রেরণা নিয়ে ‘বদলা’ ছবিটি পরিচালনা করেছেন সুজয় ঘোষ। রহস্যগল্পের এই ছবিতে অমিতাভ একজন আইনজীবীর চরিত্রে অভিনয় করেছেন। আসছে ৮ মার্চ মুক্তি পাচ্ছে ‘বদলা’। 
