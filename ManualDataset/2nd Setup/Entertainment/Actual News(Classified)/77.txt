"এক মন্ত্রীর সিনেমায় আরেক মন্ত্রী"

আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদেরের উপন্যাস নিয়ে সিনেমা তৈরি হচ্ছে। নাম ‘গাঙচিল’। এই সিনেমায় অভিনয় করতে সম্মত হয়েছেন সংস্কৃতিমন্ত্রী, বিশিষ্ট অভিনেতা আসাদুজ্জামান নূর। আজ রোববার সকালে প্রথম আলোকে অভিনয়ের ব্যাপারটি নিশ্চিত করেছেন আসাদুজ্জামান নূর নিজেই। ছবিতে আসাদুজ্জামান নূর যে অভিনয় করছেন, এ ব্যাপারে গতকাল শনিবার রাতে রাজধানীর ওয়েস্টিন হোটেলে আয়োজিত এক অনুষ্ঠানে ধারণা দেন পরিচালক নঈম ইমতিয়াজ নেয়ামূল।

আসাদুজ্জামান নূরের দৃশ্যধারণের মধ্য দিয়ে শুরু হবে ‘গাঙচিল’ ছবির কাজ। সপ্তাহখানেকের মধ্যে যেকোনো একদিন সিনেমার শুটিংয়ের জন্য ক্যামেরার সামনে দাঁড়াবেন গুণী এই অভিনেতা, এমনটাই জানালেন পরিচালক।

‘গাঙচিল’ সিনেমায় অভিনয় করার ব্যাপারটিকে ‘অনুরোধে ঢেঁকি গেলা’ বলছেন আসাদুজ্জামান নূর। প্রথম আলোকে তিনি বলেন, ‘এই ছবিতে আমি অতিথি চরিত্রের শিল্পী। আমার তেমন কিছুই করার নাই। শুনেছি, আমার চরিত্রটি একজন রাজনৈতিক নেতার। ফলে আমার আর অভিনয় করার কিছু নাই, জীবন থেকে নেওয়া।’

বাংলাদেশের শক্তিমান অভিনেতা আসাদুজ্জামান নূর সর্বশেষ অভিনয় করেছেন হুমায়ূন আহমেদের পরিচালনায় ‘নয় নম্বর বিপদ সংকেত’ ছবিতে। সেটি মুক্তি পেয়েছে ১১ বছর আগে। ছবিতে তাঁর চরিত্রটি ছিল অতিথি শিল্পীর। ‘গাঙচিল’ সিনেমায়ও আসাদুজ্জামান নূরকে অতিথি চরিত্রে দেখা যাবে। এই ছবিতে অভিনয় করতে রাজি হওয়া প্রসঙ্গে আসাদুজ্জামান নূর বলেন, ‘এই সিনেমার গল্পকার ওবায়দুল কাদের আমার রাজনৈতিক দলের সাধারণ সম্পাদক। সাধারণ সম্পাদক হওয়ার অনেক আগে থেকে তাঁর সঙ্গে আমার ঘনিষ্ঠতা। রাজনৈতিক সহকর্মীর একটা উপন্যাস চলচ্চিত্রে রূপ দেওয়া হচ্ছে। তা ছাড়া তিনি ব্যক্তিগতভাবে আমাকে অনুরোধ করেছেন। ফলে শত ব্যস্ততার মধ্যেও কাজটা করতে হবে।’

আসাদুজ্জামান নূর আরও বলেন, ‘এই ছবির পরিচালকের সঙ্গে ফোনে কয়েকবার আলাপ হয়েছে। চরিত্রটি নিয়ে বিস্তারিত কথা হয়নি। দু-এক দিনের মধ্যে হয়তো তা হয়ে যাবে। চরিত্রটিতে অভিনয়ের ব্যাপারে অভিনেতা ফেরদৌস (অভিনেতার পাশাপাশি ‘গাঙচিল’ ছবির প্রযোজকও তিনি) আমার সঙ্গে নিয়মিত যোগাযোগ করেছেন। তবে মহরতে অনুষ্ঠানে থাকার সুবাদে ছবিটি সম্পর্কে সেদিন কিছু ধারণা পেয়েছিলাম।’

বরেণ্য এই অভিনেতা প্রথম চলচ্চিত্রে অভিনয় করেন ১৯৮৪ সালে। তানভীর মোকাম্মেল পরিচালিত সেই ছবির নাম ‘হুলিয়া’।

এদিকে আসাদুজ্জামান নূরের মতো গুণী শিল্পীকে নিজের ছবির একটি গুরুত্বপূর্ণ চরিত্রের অভিনেতা হিসেবে পাওয়ায় সম্মানিত বোধ করছেন পরিচালক নঈম ইমতিয়াজ নেয়ামূল। তিনি বলেন, ‘কয়েক বছর ধরে নাটক আর বিজ্ঞাপনচিত্র বানালেও চলচ্চিত্রে আমি একেবারেই নতুন। আমার ছবিতে নূর ভাইয়ের (আসাদুজ্জামান নূর) মতো একজন শক্তিশালী অভিনেতা অভিনয় করতে রাজি হয়েছেন, এটা আমার সাহস বাড়িয়েছে। আমি অনুপ্রাণিত ও সম্মানিত বোধ করছি।’

‘গাঙচিল’ চলচ্চিত্রের প্রধান দুটি চরিত্রে অভিনয় করবেন ফেরদৌস ও পূর্ণিমা। এ বছর সেপ্টেম্বরের তৃতীয় সপ্তাহে রাজধানীর ঢাকা ক্লাবে বর্ণাঢ্য আয়োজনে ছবির মহরত অনুষ্ঠিত হয়। এই ছবিতে ফেরদৌস সাংবাদিক আর পূর্ণিমা এনজিওকর্মীর চরিত্রে অভিনয় করবেন।
