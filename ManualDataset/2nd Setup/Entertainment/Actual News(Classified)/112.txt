‘দ্যাশের কি অভাব পড়ছে?’

বিশ্বকাপ ক্রিকেট নিয়া আমারে কিছু লিখতে বলা হইছে। আমি প্রস্তাব দিছিলাম, আমারেও ইংল্যান্ড পাঠানোর ব্যবস্থা করেন, সেইখান থেইকা লেইখা পাঠাই। আমারে বলে, ওইখানে ঠাণ্ডা বেশি। আপনি বয়স্ক মানুষ, দ্যাশে বইসাই লেখেন। কথায় কথায় খালি বয়স লইয়া খোঁটা। কী আর কমু এদের।

চার বছর পর পর যে জিনিস আসে, সেইটা ফালাইছে এমন এক দ্যাশে, যেখানে চাইর মিনিট পর পর বৃষ্টি আসে। দ্যাশের কি অভাব পড়ছে? পোলাপাইন মসকরা কইরা কইতাছে, ‘অমুক দল টসে জিইত্তা সাঁতার কাটার সিদ্ধান্ত নিছে!’ পয়েন্ট ভাগ কইরা দিতে দিতে আইসিসির অবস্থা খারাপ। এই যেমন শ্রীলঙ্কা পয়েন্ট ভাগ কইরা কইরা বাংলাদেশের উপর উইঠা বইসা আছে। সেমিফাইনালে আর কেউ উঠুক না উঠুক—‘বৃষ্টি’ সবার আগে উইঠা বইসা থাকবে, সঙ্গে লঙ্কানদের লইয়া যাওনের সম্ভাবনা বেশি। বাংলাদেশ দল প্রথম খেলা ভালাই খেলছিল দক্ষিণ আফ্রিকার লগে। পরে নিউজিল্যান্ডের লগে জিত্তাই যাইতেছিল। আসলে সেই সময় নিউজিল্যান্ডের লেজ ছাঁটার লাইগা আমাদের দ্রুতগতির বোলার দরকার ছিল। রুবেল পোলাডা হইলে ভালা হইত। গতবার ইংল্যান্ডের লেজ দুইটা হে-ই তো ফটাফট ফালাই দিছিল। রুবেলরে ক্যান যে বসাইয়া রাখছে কে জানে? আবার সাব্বির রহমান পোলাডাও বইয়া আছে। হে-ও হিটার ব্যাটসম্যান। হিটার ব্যাটসম্যান এখন বেশি দরকার, যে রকম দরকার পাতলা পায়খানা হইলে বেশি বেশি ওরস্যালাইন। সাব্বিররে বসাইয়া না রাইখা দ্যাশে পাঠাইয়া দিলেই হইত। পোলার চেহারা-ছবি ভালা আছে, ঈদের কোনো এক প্যাকেজ নাটকে ঢুকাইয়া দেওয়া যাইত। এহন রুবেল আর সাব্বির কইবারই পারে, ‘আমরা তো ভালা না, ভালা লইয়াই থাইকো!’

ইংল্যান্ডের লগে টসে জিতা হেগরে আগে ব্যাটিংয়ে ক্যান যে পাঠাইছে, এই জিনিসটা আমি এখনো বুঝলাম না। তার পরও ভালা—এরা ৫০০ করতে পারে নাই। হমন্ধির পুতেরা নাকি ৫০০ করার জন্য বইয়াই আছে।

আরেক ঝামেলা লাগাইছে এইবারের স্টাম্পের বেল। তিন-চাইরবার বল লাগনের পরেও হালার বেডারা পড়ে নাই। এগুলার নাম নাকি জিং। আমার ভাইপো কইতেছে, ‘চাচা, এটার নাম জিংক। জিংক ভিটামিনের মতোই স্ট্রং!’

এলাকার নুরুল মিয়া কইছে, ‘এই বেলের নাকি বেইল নাই!’

এলাকার সাদেক মিয়ার পোলা পড়ালেহায় ভালা। সাইন্স লইয়া পড়তাছে। সে নাকি এলাকার চায়ের দোকানে বইসা সকলেরে বুঝাইছে—স্টাম্প আর বেলের মাঝে নাকি চুম্বক দিয়া কানেকশনের ব্যবস্থা আছে। বৃষ্টিতে সেই চুম্বক বেশি স্ট্রং হইয়া গেছে বইলাই বেল পড়তেছে না। স্টাম্পের খাঁজ আরেকটু কমাইয়া দিলে নাকি এই সমস্যা চইলা যাইব। তার ব্যাখ্যা শুইনা নাকি গরম চায়ে চুমুক দিতে গিয়া তালেব মিয়া জিব পুইড়া ফালাইছে।

বাংলাদেশ দলের সামনে কঠিন সময়। ইন্ডিয়া, অস্ট্রেলিয়া—এগো লগে খেলা। এগো লগে খেলতে হইলে পরিকল্পনা খুব জরুরি। আসলে যেকোনো কাজেই পরিকল্পনা দরকার। আমাগো পাশের এলাকার নওয়াব আলী পরিকল্পনা করে নাই বইলা, সে এখন সাত পোলা-মাইয়া লইয়া খুব ঝামেলার মইধ্যে আছে। টসে জিতনের আগে ব্যাটিং নিলেই ভালা। স্কোরবোর্ডে আপনে যদি ৩০০ ফালাইয়া দিতে পারেন, বিপক্ষ দল এমনিতেই চাপে পইড়া যাইব। চাপের নাম হইলো বাপ!

দেখা যাক কী হয়। মন দিয়া খেলা দেখেন। খেলা দেখার সময় আবার বেশি জোরে চিত্কার দিইয়েন না। একজন কথা না শুইন্না চিত্কার দিছিল। গলার রগ ছিঁড়্ড়া এখন সে নাক-কান-গলার চিকিত্সায় আছে।