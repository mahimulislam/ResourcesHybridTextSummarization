আহারে অভ্যাসবিরোধিতা

 

রবীন্দ্রনাথ কিভাবে খেতেন? তাঁর থালার পাশে বাটিতে করে বিভিন্ন পদ সাজিয়ে দেওয়া হতো। খেতে বসে তিনি এটা থেকে কিছুটা, ওটা থেকে কিছুটা তুলে খেতেন। তাঁর খাওয়া দেখে অনেকেই অবাক হতেন। বিশ্বভারতীর সেই সময়কার অধ্যাপক ও গ্রন্থ সম্পাদক নন্দগোপাল সেনগুপ্ত একদিন এই প্রথাগত রীতিবিরোধী খাবারের কথা তুলে স্বয়ং রবীন্দ্রনাথের সামনেই বলে বসলেন, ‘গুরুদেব, আপনি কি জানেন, বিদ্যাসাগর মশায়েরও আহারের ব্যাপারে আপনার মতো এই রকম অভ্যাসবিরোধিতা ছিল। তিনি আগে খেতেন দুধ, মিষ্টি, তার পর খেতেন তেতো। এ কথা জেনেছি বিহারীলাল সরকারের বই পড়ে।’

রবীন্দ্রনাথ এ কথা শুনে রসিকতা করে বললেন, ‘নন্দ, তুমি দেখছি প্রত্নতাত্ত্বিকদের পিসেমশাই। খুঁজে খুঁজে ঠিক বারও করেছে। এত তো জানতামই না। তুমি কোনো দিন হয়তো আমার কথাও লিখে বসবে। তবে তাতে একটা সুবিধে হবে। কী সুবিধে জানো? লোকে বলবে—রবীন্দ্রনাথ আর বিদ্যাসাগরের অন্তত একটি বিষয়ে মিল আছে—আহারের সময় উভয়েরই বুদ্ধিশুদ্ধি লোপ পেত।’

রবীন্দ্রনাথের এ কথা শুনে নন্দগোপাল হেসে উঠলেন। সেই সময় রবীন্দ্রনাথের খাস ভৃত্য এসে বলল, ‘গুরুদেব, আসুন, খাবার বেড়েছি—।’