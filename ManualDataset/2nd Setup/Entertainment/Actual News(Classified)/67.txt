"লতা আর গান গাইবেন না?"

ভারতের কিংবদন্তি সংগীতশিল্পী লতা মঙ্গেশকর মারাঠি ভাষায় একটি গান গেয়েছেন। গানটি শিরোনাম ‘আতা বিশ্বভয়ছা কাশান’। এদিকে সম্প্রতি দ্রুত ছড়িয়ে পড়ে, ভারতের এই জীবন্ত কিংবদন্তি গান থেকে অবসর নিচ্ছেন। এখন তাঁর বয়স ৮৯ বছর। খবরটি অনেককেই হতাশ করেছে। সবার মনে প্রশ্ন তৈরি হয়েছে, তিনি কেন গান গাওয়া থেকে অবসর নিচ্ছেন।

এদিকে খবরটিকে গুজব বলে উড়িয়ে দেন লতা মঙ্গেশকর। ভারতীয় সংবাদমাধ্যমকে দেওয়া এক সাক্ষাৎকারে তিনি বলেছেন, ‘জানি না কে কেন এই গুজব ছড়িয়েছে! আমি তো বলব, যার কোনো কাজ নেই, তাদের কেউ এমনটা করেছে। দুই দিন আগে থেকে পরিচিতজনদের কাছ থেকে এ ব্যাপারে মেসেজ পাচ্ছি, ফোন পাচ্ছি। আমি অবসর নিচ্ছি শুনে অনেকেই উদ্বেগ প্রকাশ করেছেন।’

লতা মঙ্গেশকর জানান, মারাঠি ভাষায় গানটি বছর পাঁচেক আগে গেয়েছিলেন। সময়টা ছিল ২০১৩ সাল। ওই সময় সংগীত পরিচালক সলিল কুলকার্নি গানটা তাঁর কাছে নিয়ে আসেন। লিখেছেন প্রখ্যাত কবি বালাকৃষ্ণ ভগবন্ত বরকার। গানটি গাওয়ার ব্যাপারে লতা মঙ্গেশকর রাজি হন। এবার বললেন, ‘এই কবির কোনো কবিতা থেকে এর আগে আমি গান গাইনি। কিন্তু তখন একবারও ভাবতে পারিনি, কিছু খারাপ মানসিকতার মানুষ এটিকে আমার অবসর নেওয়ার গান হিসেবে সামনে নিয়ে আসবে।’

লতা মঙ্গেশকর জোর দিয়ে বলেন, ‘আমি মোটেই অবসর নিচ্ছি না। জীবনের শেষ দিন পর্যন্ত গান গাইব। সংগীত আমার অস্তিত্বের রসদ।’
