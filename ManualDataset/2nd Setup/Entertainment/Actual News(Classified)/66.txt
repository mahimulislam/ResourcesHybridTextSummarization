"বাজে অভিনেতা ডোনাল্ড ট্রাম্প, অভিনেত্রী মেলিসা ম্যাকার্থি"

অস্কার পুরস্কার নিয়ে হলিউডে যখন উত্তেজনা তুঙ্গে, তখনই চারদিকে সাড়া ফেলে গোল্ডেন রাস্পবেরি অ্যাওয়ার্ড। এর আরেক নাম রেজ্জি অ্যাওয়ার্ড। প্রতিবছর চলচ্চিত্রে দুর্দান্ত কাজের জন্য যেখানে অস্কার দেওয়া হয়, সেখানে রেজ্জি অ্যাওয়ার্ড দেওয়া হয় সবচেয়ে বাজে কাজের জন্য। এ বছর হলিউডে সবচেয়ে বাজে কাজের স্বীকৃতি পেলেন মার্কিন প্রেসিডেন্ট ডোনাল্ড ট্রাম্প আর বাজে অভিনেত্রী রেজ্জি পুরস্কার গেল মেলিসা ম্যাকার্থির ঝুলিতে।

মার্কিন প্রেসিডেন্ট ডোনাল্ড ট্রাম্পকে কোনো পূর্ণদৈর্ঘ্য ছবিতে নয়, তাঁকে দেখা গিয়েছিল গত বছর মুক্তি পাওয়া তথ্যচিত্র ডেথ অব আ নেশন অ্যান্ড ফারেনহাইট ১১ /৯–এ। তাতেই বাজেভাবে উপস্থিতির কারণে রেজ্জি পুরস্কার দেওয়া হয় ট্রাম্পকে। অন্যদিকে মেলিসা ম্যাকার্থি রেজ্জি পুরস্কার পান তাঁর ছবি দ্য হ্যাপি টাইম মার্ডারস এবং দ্য লাইফ অব দ্য পার্টির জন্য। তবে মজার ব্যাপার হলো, এই একই অভিনেত্রী অসাধারণ অভিনয়ের জন্য এ বছরের একাডেমি অ্যাওয়ার্ডসে সেরা অভিনেত্রী বিভাগে মনোনীত হয়েছেন। তবে রেজ্জি জেতার লজ্জা কিছুটা হলেও ঘুচেছে ক্যান ইউ এভার ফরগিভ মি? ছবিতে অভিনয় করে অস্কার মনোনয়নের পাশাপাশি রেজ্জি রিডিমার অ্যাওয়ার্ড জিতে। রেজ্জি রিডিমার অ্যাওয়ার্ড হলো সেই পুরস্কার, যেটা বাজে কাজের আক্ষেপকে ঘুচিয়ে দেয়। কোনো শিল্পী যদি কোনো বছরে বাজে কাজের পাশাপাশি কিছু ভালো কাজও করে থাকেন, তাহলে সেই ভালো কাজের জন্য তাঁর রেজ্জির দুঃখ ঘোচানো হয় রেজ্জি রিডিমার দিয়ে।

বাজে সিনেমা হিসেবে রেজ্জি অ্যাওয়ার্ড পেয়েছে হোমস অ্যান্ড ওয়াটসন। একই সঙ্গে এটি আরও তিনটি বিভাগে রেজ্জি পুরস্কার পেয়েছে। প্রতিবছর রেজ্জি অ্যাওয়ার্ড দেওয়া হয় ঠিক অস্কার পুরস্কার দেওয়ার আগের দিন। এবারও এর ব্যতিক্রম হলো না। 
