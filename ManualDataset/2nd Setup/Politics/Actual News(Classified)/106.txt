বৈঠকে যে বিশেষ বার্তা দিতে যাচ্ছে আওয়ামী লীগ


ঢাকা জেলাসহ রাজধানীর আশপাশের জেলার নেতা ও জনপ্রতিনিধিদের সঙ্গে বৈঠকে বিশেষ বার্তা দিতে যাচ্ছে আওয়ামী লীগ। আজ রবিবার বেলা ১১টায় রাজধানীর বঙ্গবন্ধু অ্যাভিনিউয়ের কেন্দ্রীয় কার্যালয়ে এ যৌথসভা অনুষ্ঠিত হবে। এতে সভাপতিত্ব করবেন আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের।

দলীয় সূত্রে জানা গেছে, আজকের বৈঠকে যে বিশেষ বার্তা দেওয়া হবে, তা হচ্ছে- বিশাল জয়ে আত্মতৃপ্তিতে না থেকে জনগণের কাছে যাওয়া। উপজেলা নির্বাচনে একক প্রার্থী দেয়া। নিজস্ব বলয় সৃষ্টি করতে গিয়ে বিএনপি-জামায়াতকে দলে না ভেড়ানো অন্যতম। এ ছাড়াও আওয়ামী লীগ সরকারের টানা ১০ বছরে দেশের যে উন্নয়ন হয়েছে, তা কীভাবে আরও বেগবান করা যায়, সে বিষয়েও নেতাদের পরামর্শ চাওয়া হবে।

জানা গেছে, উক্ত বৈঠকে গাজীপুর, গাজীপুর মহানগর, নারায়ণগঞ্জ, নারায়ণগঞ্জ মহানগর, মুন্সীগঞ্জ, মানিকগঞ্জ ও নরসিংদী জেলা আওয়ামী লীগের সভাপতি ও সাধারণ সম্পাদক, দলীয় জাতীয় সংসদ সদস্য, সিটি কর্পোরেশনের মেয়র, জেলা পরিষদ চেয়ারম্যান, সব উপজেলা, থানা ও পৌর আওয়ামী লীগের সভাপতি, সাধারণ সম্পাদক এবং উপজেলা চেয়ারম্যান ও পৌরসভার মেয়ররা উপস্থিত থাকবেন।

গত ৩০ ডিসেম্বর জাতীয় নির্বাচনে নিরঙ্কুশ জয় পায় আওয়ামী লীগ। দলটি এককভাবে ২৫৭ এবং জোটগতভাবে ২৮৮ আসন পেয়ে টানা তৃতীয়বার সরকার গঠন করে আওয়ামী লীগ।