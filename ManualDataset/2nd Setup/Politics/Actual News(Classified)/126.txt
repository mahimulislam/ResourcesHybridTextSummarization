"জয় এখন বিশ্ববিদ্যালয়ের শিক্ষক"

শাহরিয়ার নাজিম জয় এবার গ্রিন ইউনিভার্সিটিতে শিক্ষকতা করবেন। এখানে তিনি ছাত্রছাত্রীদের অভিনয়, চিত্রনাট্য লেখা ও পরিচালনার নিয়ে পড়াবেন। গতকাল বৃহস্পতিবার বিশ্ববিদ্যালয় কর্তৃপক্ষ তাঁকে জার্নালিজম অ্যান্ড মিডিয়া কমিউনিকেশন বিভাগে ফ্যাকাল্টি মেম্বার হিসেবে নিয়োগ দিয়েছে। আগামী ১ ফেব্রুয়ারি থেকে তিনি নিয়মিত সপ্তাহে দুই দিন ক্লাস নেবেন। আজ শুক্রবার বিকেলে প্রথম আলোকে তিনি এমনটাই জানালেন। জয় আরও জানান, শিগগিরই উপস্থাপনা ও সঞ্চালনার ওপর আরেকটি কোর্স এখানে শুরু করবেন তিনি।

জয় সবার কাছে পরিচিত অভিনয়শিল্পী হিসেবে। পাশাপাশি তিনি লেখালেখির কাজও করেছেন। নাটক ও চলচ্চিত্রের স্ক্রিপ্ট লিখেছেন। মডেলিং করেছেন। ছোট পর্দা ও বড় পর্দায় পরিচালনার কাজও করেছেন। সর্বশেষ তিনি উপস্থাপক হিসেবে পেয়েছেন ব্যাপক জনপ্রিয়তা। জয় বললেন, ‘আমার সাম্প্রতিক যে জনপ্রিয়তা, এই ব্যাপারটা বিশ্ববিদ্যালয় কর্তৃপক্ষের নজরে পড়েছে। আমি বলব তাদের আকৃষ্ট করেছে। তাই তারা আমাকে শিক্ষকতা করার জন্য আমন্ত্রণ জানিয়েছে। এটা খুব সম্মানজনক কাজ। তাই আমিও রাজি হয়ে যাই।’

জয় ১৯৯৭ সালে জাতীয় বিশ্ববিদ্যালয়ের অধীনে তেজগাঁও কলেজ থেকে বিকম (পাস) পাস করেছেন। জানালেন, তিনি দীর্ঘদিন এই মিডিয়ার সঙ্গে জড়িত। এই সময়ে তিনি যে অভিজ্ঞতা অর্জন করেছেন, তা নতুন প্রজন্মের ছেলেমেয়েদের কাছে পৌঁছে দেবেন।
