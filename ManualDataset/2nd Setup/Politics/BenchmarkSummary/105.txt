
গণফোরামের নির্বাহী সভাপতি অ্যাডভোকেট সুব্রত চৌধুরীর উত্থাপিত দলীয় প্যাড(লেটার হেড) চুরির অভিযোগ নাকচ করলেন গণফোরাম থেকে নির্বাচিত সংসদ সদস্য মোকাব্বির খান। তিনি আরো বলেন, ‘দল থেকে অনুমতি নিয়েই এখানে এসেছি। গত ৭ মার্চ আমার শপথ নেওয়ার কথা ছিল। কিন্তু দলের প্রেসিডিয়াম সভায় সিদ্ধান্ত হয়েছিল- ৭ মার্চ না নিয়ে অন্য যেকোনও দিন শপথ গ্রহণ করি। সেদিনও যে প্যাডে যে প্রক্রিয়ায় সংসদকে চিঠি দিয়েছিলাম, সেই একই প্রক্রিয়া অনুসরণ করে একইভাবে প্রেসিডিয়ামের সিদ্ধান্ত নিয়ে সংসদে এসেছি এবং শপথ গ্রহণ করেছি।’উল্লেখ্য, গত ৩০ ডিসেম্বর অনুষ্ঠিত একাদশ জাতীয় সংসদ নির্বাচনে সিলেট-২ আসন থেকে সংসদ সদস্য হিসেবে নির্বাচিত হন জাতীয় ঐক্যফ্রন্টের মোকাব্বির খান। 
