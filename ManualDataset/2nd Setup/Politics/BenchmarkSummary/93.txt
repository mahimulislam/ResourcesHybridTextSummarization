আওয়ামী লীগ ৩০০ আসনেই নিজ দলের প্রার্থী বাছাই করছে। 
চলতি সপ্তাহেই এই প্রার্থী তালিকা প্রকাশ করা হতে পারে। 
এরপর ১৪ দলের শরিক এবং জাতীয় পার্টি, যুক্তফ্রন্টসহ অন্য মিত্রদের সঙ্গে আসন সমঝোতায় বসবে।
এ কারণে জোটের সঙ্গে আসন সমঝোতা মনোনয়নপত্র জমা দেওয়ার শেষ তারিখ পর্যন্ত গড়াতে পারে।
আওয়ামী লীগের দলীয় প্রার্থী বাছাইয়ের সঙ্গে সংশ্লিষ্ট সূত্র থেকে এ তথ্য জানা গেছে। সূত্রগুলো বলছে, দলীয় প্রধান শেখ হাসিনা আওয়ামী লীগের ৩০০ আসনের প্রার্থীর খসড়া তালিকা করে রেখেছেন।
ড. কামাল হোসেনের নেতৃত্বে জাতীয় ঐক্যফ্রন্ট ও বিএনপির নেতৃত্বাধীন ২০-দলীয় জোটের আসন বণ্টন দেখে আওয়ামী লীগ নিজ জোট ও মিত্রদের আসন চূড়ান্ত করবে।
আওয়ামী লীগের নেতৃত্বাধীন ১৪-দলীয় জোট সূত্র বলছে, এবার জোটের শরিকদের আসন কমছে—এমন একটা ধারণা আওয়ামী লীগের পক্ষ থেকে দেওয়া হয়েছে। 
এর মূল কারণ বিরোধীদের নির্বাচনে অংশগ্রহণ করার সিদ্ধান্ত এবং সাবেক রাষ্ট্রপতি বদরুদ্দোজা চৌধুরীর নেতৃত্বাধীন যুক্তফ্রন্ট এবং ইসলামিক ফ্রন্ট, জাকের পার্টি, ইসলামী ঐক্যজোটসহ কিছু ধর্মভিত্তিক দলের সরকারি জোটে অন্তর্ভুক্ত হওয়া।
আর যুক্তফ্রন্টের আকার শেষ পর্যন্ত কী দাঁড়ায়, সেটাও ভাবনার বিষয় হয়ে দাঁড়িয়েছে।
সে ক্ষেত্রে আসন সমঝোতার বিষয়টি ২৯ নভেম্বর মনোনয়নপত্র জমা দেওয়ার শেষ দিন পর্যন্ত গড়াতে পারে।
যদিও আওয়ামী লীগের যুগ্ম সাধারণ সম্পাদক মাহবুব উল আলম হানিফ প্রথম আলোকে বলেন, আওয়ামী লীগ ৩০০ আসনে প্রার্থী বাছাইয়ে কাজ করছে। 
২০১৪ সালের ৫ জানুয়ারির একতরফা জাতীয় নির্বাচনে ১৪ দলের শরিক ওয়ার্কার্স পার্টি ছয়টি এবং জাসদ পাঁচটি আসন পায়।
তরীকত ফেডারেশন ও আনোয়ার হোসেন মঞ্জুর জাতীয় পার্টি (জেপি) দুটি করে আসন পায়। 
এবার এসব দলের আসন কমতে পারে। 
ক্রিকেটার মাশরাফি বিন মুর্তজা নড়াইল-২ আসন থেকে নির্বাচন করার জন্য আওয়ামী লীগের মনোনয়ন ফরম সংগ্রহ করেছেন। 
জাসদ দুই ভাগে বিভক্ত হয়ে যাওয়ার কারণে তাদেরও শক্তিমত্তা কমেছে বলে মনে করছে আওয়ামী লীগ।
বাড়বে জাপার, বিশেষ বিবেচনায় যুক্তফ্রন্ট
জাতীয় পার্টি (জাপা), যুক্তফ্রন্ট ও ধর্মভিত্তিক কিছু দলের জন্য ৬০টি আসন বিবেচনা করছে আওয়ামী লীগ। 
অর্থাৎ সব মিলিয়ে শরিক ও মিত্রদের জন্য আওয়ামী লীগ সর্বোচ্চ ৭০টি আসন ছাড়তে পারে। 
এর মধ্যে বর্তমান সংসদে জাপার ৩৬ জন সাংসদ আছেন। 
এবার দলটি ৮০ আসনের জন্য দর–কষাকষি করছে। 
আওয়ামী লীগের মনোনয়ন পেতে ৪ হাজার ২৩ জন ফরম সংগ্রহ করেছিলেন। 
তাঁদের জমা দেওয়া ফরমের সঙ্গে মনোনয়ন না পেলে প্রত্যাহারে বাধ্য থাকবেন—এই অঙ্গীকারনামাও আছে। 
আওয়ামী লীগের সাধারণ সম্পাদক ওবায়দুল কাদের গত শুক্রবার সাংবাদিকদের বলেছেন, দু-তিন দিনের মধ্যে আওয়ামী লীগের মনোনয়ন চূড়ান্ত করা হবে। 
এক সপ্তাহের মধ্যে জোটের সঙ্গে আসন ভাগাভাগির কাজ শেষ হবে।