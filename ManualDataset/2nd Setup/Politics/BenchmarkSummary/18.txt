আওয়ামী লীগের নেতৃত্বাধীন নতুন মন্ত্রিসভা নিয়ে আগ্রহ নেই বিএনপির।
দলটির নেতাদের দাবি, রাষ্ট্রযন্ত্রকে ব্যবহার করে নজিরবিহীন ভোট কারচুপির মধ্য দিয়ে এবং গায়ের জোরে এই সরকার আবার ক্ষমতায় রয়েছে। 
জনগণের কাছে এই সরকারের কোনো গ্রহণযোগ্যতা নেই। 
তবে বিএনপির উচ্চপর্যায়ের নেতাদের কয়েকজন বলছেন, ৪৭ সদস্যের এই মন্ত্রিসভার দুই-তৃতীয়াংশই (৩১ জন) অনভিজ্ঞ ও নতুন মুখ।
বিএনপির কোনো কোনো নেতা নতুন মন্ত্রিসভা নিয়ে কিছুটা অবাক হয়েছেন বলে জানিয়েছেন। 
এ বিষয়ে বিএনপির ভাইস চেয়ারম্যান আবদুল আউয়াল মিন্টু প্রথম আলোকে বলেন, ‘সমস্যাসংকুল একটি দেশ পরিচালনার জন্য যে সমষ্টিগত অভিজ্ঞতা লাগে, এই মন্ত্রিসভা দেখলে তা আছে বলে মনে হয় না।’
৩০ ডিসেম্বর অনুষ্ঠিত হয় একাদশ জাতীয় সংসদ নির্বাচন। ভোট ডাকাতির অভিযোগ এনে এই নির্বাচনের ফলাফল প্রত্যাখ্যান করেছে বিএনপি ও তাদের প্রধান মিত্র জোট জাতীয় ঐক্যফ্রন্ট। 
