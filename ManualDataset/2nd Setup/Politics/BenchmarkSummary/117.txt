স্বাধীনতার পর দ্বি-দলীয় ধারার অবসান না ঘটিয়ে দ্বি-দলীয় ধারা কেন্দ্রিক দুঃশাসন আরো পোক্ত করা হচ্ছে। দুঃশাসনের দ্বি-দলীয় মিউজিক্যাল চেয়ার খেলার অবসান অপরিহার্য । তাই দুঃশাসনের অবসান ও বিকল্প গড়ার সংগ্রাম জোরদার করতে আগামী ৫ অক্টোবর শুক্রবার দেশব্যাপী লাল পতাকা মিছিল ও সমাবেশের কর্মসূচী ঘোষণা করেছে বাংলাদেশের কমিউনিস্ট পার্টি (সিপিবি)।আজ সোমবার সকালে মুক্তিভবনের প্রগতি সম্মেলন কক্ষে এক সংবাদ সম্মেলন ওই কর্মসূচী ঘোষণা করা হয়। দেশের বর্তমান রাজনৈতিক পরিস্থিতি সম্পর্কে দলের অবস্থান তুলে ধরতে আয়োজিত সংবাদ সম্মেলনে লিখিত বক্তব্য পাঠ করেন সিপিবি’র সাধারণ সম্পাদক মো. শাহ আলম। সংবাদ সম্মেলন থেকে অবাধ, নিরপেক্ষ, অংশগ্রহণমূলক ও গ্রহণযোগ্য জাতীয় নির্বাচনের জন্য জাতীয় নির্বাচনের তফসিল ঘোষণার আগে সরকারের পদত্যাগ, রাজনৈতিক দল ও সমাজের অপরাপর অংশের মানুষের মতামতের ভিত্তিতে নির্বাচনকালীন নিরপেক্ষ তদারকি সরকার গঠন, নির্বাচনের তফসিল ঘোষণার আগে বর্তমান জাতীয় সংসদ ভেঙে দেওয়া, জনগণের আস্থা অর্জনে ব্যর্থ বর্তমান নির্বাচন কমিশন পুনর্গঠন করা এবং সংখ্যানুপাতিক নির্বাচন পদ্ধতি চালুসহ টাকার খেলা ও পেশিশক্তিনির্ভর বিদ্যমান গোটা নির্বাচনী ব্যবস্থার আমূল পরিবর্তনের দাবি জানানো হয়। সংবাদ সম্মেলনে সিপিবি সভাপতি মুজাহিদুল ইসলাম সেলিম বলেন, কমিউনিস্ট পার্টি দেশের জনগণের বিরুদ্ধে শাসক শ্রেণির পরিচালিত প্রতিটি আক্রমণ সাহসের সাথে মোকাবিলা করছে। এমতাবস্থায় বাম-গণতান্ত্রিক বিকল্প শক্তিকে রাষ্ট্রক্ষমতায় নেওয়ার মধ্য দিয়েই কেবল এই সংকট মোবাকেলা সম্ভব বলে তিনি দাবি করেন।