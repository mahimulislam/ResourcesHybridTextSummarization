ঢাকা, চট্টগ্রাম, রাজশাহী, খুলনা, রংপুর ও সিলেট বিভাগীয় শহর এবং আশপাশের আসনে বিএনপির ৬০ জন প্রার্থীর হলফনামা বিশ্লেষণ করে এ তথ্য পাওয়া গেছে। 
দুই শর ওপরে মামলা রয়েছে তিনজনের বিরুদ্ধে, এক শর ওপর দুজনের বিরুদ্ধে।
 আর ৫০ টির ওপর মামলা আছে এমন প্রার্থীর সংখ্যা চার। 
১৫ জন রয়েছেন যাঁদের বিরুদ্ধে কোনো মামলা নেই।
দুর্নীতি দমন কমিশনের (দুদক) দায়ের করা মামলার আসামি হয়েছেন বেশ কয়েকজন জ্যেষ্ঠ নেতা। 
দলটির মহাসচিব মির্জা ফখরুল ইসলাম আলমগীরের বিরুদ্ধে রয়েছে ৪৬টি মামলা। 
নাশকতা, বিস্ফোরণ, ভাঙচুর, সহিংসতা ও অগ্নিসংযোগের অভিযোগে এসব মামলা হয়েছে।
বিএনপির দাবি, এসব মামলা রাজনৈতিকভাবে হয়রানির উদ্দেশ্যে করা। 
পুলিশ ফৌজদারি মামলার আসামিদের গ্রেপ্তারের ঘোষণা দিয়ে রেখেছে। 
এর মধ্যে একাধিক প্রার্থী গ্রেপ্তারও হয়েছেন। 
দলটির নেতারা বলছেন, মামলার ভয় আর বোঝা নিয়েই তাঁরা নির্বাচনে নেমেছেন।
সর্বোচ্চ ২৬৭টি মামলা নিয়ে ঢাকা-১২ আসনে প্রার্থী হয়েছেন যুবদলের কেন্দ্রীয় সভাপতি সাইফুল আলম ওরফে নীরব। 
বিভিন্ন ধরনের নাশকতার অভিযোগে বিশেষ ক্ষমতা আইন, সন্ত্রাসবিরোধী আইন ও বিস্ফোরক আইনে দায়ের হওয়া মামলার সংখ্যাই বেশি। 
ঢাকার পল্টন, মতিঝিল থানায় মামলা সবচেয়ে বেশি। 
ঢাকা মহানগর গোয়েন্দা (ডিবি) পুলিশের সূত্রের দাবি, সাইফুল আলম বিশাল একটা নাশকতাকারী দলের প্রধান পৃষ্ঠপোষক ও আশ্রয়দাতা। 
তবে বিএনপি বলছে, যুবদলের সভাপতি হিসেবে ঢাকায় নাশকতা হলেই পুলিশ সাইফুলের বিরুদ্ধে মামলা দিয়েছে। 
সাইফুল আলমের পরে আছেন ঢাকা-৫ আসনে প্রার্থী নবী উল্লাহ। 
তিনি ২২১টি মামলার আসামি। 
যুবদলের কেন্দ্রীয় সাধারণ সম্পাদক সুলতান সালাউদ্দিন টুকুর বিরুদ্ধে আছে ২১২টি মামলা। 
যুবদলের কেন্দ্রীয় সাংগঠনিক সম্পাদক মামুন হাসান ঢাকা-১৫ আসনের প্রার্থী। 
তাঁর বিরুদ্ধে ঢাকায় ১৬৪টি মামলা রয়েছে। 
ঢাকা-১৮ থেকে প্রার্থী হয়েছেন মহানগর যুবদলের (উত্তর) সভাপতি এস এম জাহাঙ্গীর।
 তিনি ১৩৮ মামলার আসামি।
ঢাকা-৯ আসনে প্রার্থী হয়েছেন ছাত্রদলের সাবেক সাধারণ সম্পাদক হাবিবুর রশীদ। 
তাঁর বিরুদ্ধে মামলা আছে ৮০টি। 
ঢাকা-৪-এর প্রার্থী সাবেক সাংসদ সালাহ উদ্দিন আহমেদের বিরুদ্ধে ৮০টি মামলা আছে। 
একই আসনে প্রার্থী হওয়া সালাহ উদ্দিনের ছেলে তানভীর আহমেদের বিরুদ্ধে রয়েছে ৭৫টি মামলা।
এ ছাড়া রমনা ও শাহবাগ থানায় দায়ের হওয়া কয়েকটি মামলারও আসামি তানভীর। 
ঢাকা-১২ (তেজগাঁও)-এর প্রার্থী আনোয়ারুজ্জামানের বিরুদ্ধে মামলা রয়েছে ৭২টি। 
বিএনপির স্থায়ী কমিটির সদস্য মির্জা আব্বাসের বিরুদ্ধে এখনো ৪২টি মামলা আছে। 
৪১টি মামলার আসামি হয়ে নির্বাচনে আছেন ঢাকা-৬ আসনের প্রার্থী কাজী আবুল বাশার। 
চট্টগ্রাম নগর বিএনপির সভাপতি শাহাদাত হোসেন চট্টগ্রাম-৯ আসনে প্রার্থী হয়েছেন।
তাঁর বিরুদ্ধে মামলা রয়েছে ৪০টি। 
চট্টগ্রাম-১১ আসনে আমীর খসরু মাহমুদ চৌধুরীর বিরুদ্ধে ১৪টি মামলা রয়েছে।
রাজশাহী-১ আসনের প্রার্থী আমিনুল হকের বিরুদ্ধে ১৯টি মামলা আছে, সব কটিই বিচারাধীন। 
রাজশাহী-৫ আসনে নাদিম মোস্তফা ১৮টি মামলার আসামি। 
রাজশাহীর সাবেক মেয়র মিজানুর রহমান মিনুর নামে আছে ১৫টি মামলা। 
মামলা নেই ছয় বিভাগীয় শহরে বিএনপির এমন প্রার্থী আছেন ১৫ জন।
 