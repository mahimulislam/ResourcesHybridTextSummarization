আসন্ন নির্বাচনকে অবাধ-নিরপেক্ষ-অর্থবহ-গ্রহণযোগ্য করতে যথাযথ পদক্ষেপ গ্রহণ না করায় তীব্র ক্ষোভ প্রকাশ করেছে বাম গণতান্ত্রিক জোট। জোটের সভায় অবিলম্বে দৃশ্যমান-বিশ্বাসযোগ্য পদক্ষেপ গ্রহণ করতে নির্বাচন কমিশনের প্রতি আহ্বান জানানো হয়েছে। বৃহস্পতিবার বাংলাদেশের কমিউনিস্ট পার্টি (সিপিবি) কার্যালয়ে অনুষ্ঠিত ওই সভায় সভাপতিত্ব করেন জোটের সমন্বয়ক ও সিপিবি’র সাধারণ সম্পাদক মো. শাহ আলম। সভায় বলা হয়, নির্বাচনের তারিখ ঘোষণার পর আওয়ামী লীগের মনোনয়নকে ঘিরে ব্যাপক শোডাউন, রাস্তা বন্ধসহ অন্যান্য ঘটনায় আচরণ বিধি লংঘনের বিষয়ে যথাযথ পদক্ষেপ না নেওয়ায় নির্বাচন কমিশন সম্পর্কে নানা প্রশ্নের জন্ম দিয়েছে। সভায় নির্বাচনী আচরণবিধি লংঘনের বিরুদ্ধে ব্যবস্থা গ্রহণ, সরকারি দলসহ সকল দল ও ব্যক্তিবর্গের জন্য সমসুযোগ প্রদানের দাবি জানানো হয়। 


