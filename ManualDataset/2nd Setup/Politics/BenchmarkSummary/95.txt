গাজীপুর-২ আসনে আওয়ামী লীগের মনোনয়নপ্রত্যাশী চারজন। 
তবে দলের অনেক নেতা–কর্মীর ধারণা, বর্তমান সাংসদ জাহিদ আহসান রাসেলই মনোনয়ন পেতে যাচ্ছেন। 
এদিকে বিএনপির মনোনয়ন ফরম সংগ্রহ করেছেন ১২ জন। 
এ ছাড়া জাতীয় পার্টিতেও আছেন একাধিক মনোনয়নপ্রত্যাশী।
গাজীপুর সিটি করপোরেশনের একাংশ ও গাজীপুর ক্যান্টনমেন্ট এলাকা নিয়ে আসনটি গঠিত।
স্থানীয় লোকজন জানান, একাদশ জাতীয় সংসদ নির্বাচন ঘিরে এখানে মনোনয়নপ্রত্যাশীদের দৌড়ঝাঁপ শুরু হয়েছে অনেক আগেই। 
প্রয়াত সাংসদ আহসান উল্লাহ মাস্টারের ছেলে জাহিদ আহসান রাসেল দলীয় মনোননয়ন চেয়েছেন। 
আওয়ামী লীগের বেশ কয়েকজন নেতা-কর্মী বলেন, তাঁর মনোনয়ন অনেকটাই নিশ্চিত।
জাহিদ আহসান ছাড়াও এই আসনে আওয়ামী লীগের মনোনয়ন চেয়েছেন, গাজীপুর মহানগর আওয়ামী লীগের সভাপতি আজমত উল্লাহ খান, মহানগর আওয়ামী লীগের সহসভাপতি আলীম উদ্দিন ও আওয়ামী লীগের যুব ও ক্রীড়াবিষয়ক কেন্দ্রীয় উপকমিটির সদস্য মোস্তফা কামাল হুমায়ূন।
২০০৮ সালের নির্বাচনে বিএনপির নেতৃত্বাধীন চারদলীয় জোটের মনোনয়ন পেয়েছিলেন সাবেক সাংসদ হাসান উদ্দিন সরকার। 
সম্প্রতি গাজীপুর সিটি করপোরেশনের নির্বাচনে মেয়র পদে প্রতিদ্বন্দ্বিতা করে তিনি হেরে যান। 
তিনি দলীয় মনোনয়ন ফরম সংগ্রহ করেছেন। 
এ ছাড়া এই আসন থেকে দলীয় মনোনয়ন ফরম সংগ্রহ করেছেন গাজীপুর সিটি করপোরেশনের সাবেক মেয়র এম এ মান্নান ও তাঁর ছেলে মনজুরুল করিম।
 এ ছাড়া শ্রমিক দলের কার্যকরী সভাপতি সালাহ উদ্দিন সরকার, বিএনপির নির্বাহী কমিটির সদস্য মাজহারুল আলম, গাজীপুর মহানগর বিএনপির সহসভাপতি হালিমুজ্জামান, মহানগর বিএনপির সহসভাপতি নাজিম উদ্দিন, মহানগর বিএনপির সাধারণ সম্পাদক সোহরাব হোসেন, গাজীপুর জেলা ছাত্রদলের সাবেক সভাপতি সারাফত হোসেন, ছাত্রদলের সাবেক সাধারণ সম্পাদক হান্নান মিয়া দলীয় মনোনয়ন ফরম সংগ্রহ করেছেন ।
হাসান উদ্দিন সরকার বলেন, এই আসনে তাঁর বিকল্প কোনো প্রার্থী নেই। দল তাঁকেই মনোনয়ন দেবে বলে তিনি আশা করছেন।
বিএনপির নির্বাহী কমিটির সদস্য মাজহারুল আলম বলেন, তিনি সংসদ নির্বাচনের প্রার্থী হওয়ার জন্য অনেক দিন ধরেই নেতা–কর্মীদের নিয়ে মাঠে প্রচার–প্রচারণা চালিয়ে যাচ্ছেন।   
জাতীয় পার্টি থেকে এই আসনে নির্বাচন করবেন সাবেক স্বাস্থ্যসচিব এম এম নিয়াজ উদ্দিন। 
সম্প্রতি তিনি জাতীয় পার্টিতে যোগ দেন। এ ছাড়া গাজীপুর মহানগর জাতীয় পার্টির সাবেক সাধারণ সম্পাদক জয়নাল আবেদীন ও কেন্দ্রীয় কমিটির সদস্য মাহবুব আলমও দলীয় মনোনয়নপ্রত্যাশী।