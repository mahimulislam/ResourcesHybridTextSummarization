ভোটের বাকি আর চার দিন। 
এখন পর্যন্ত ভোটের মাঠ একচেটিয়া আওয়ামী লীগের নিয়ন্ত্রণে। 
প্রচার-প্রচারণায়ও আওয়ামী লীগ ও তাদের মিত্রদের ধারেকাছে নেই বিরোধীরা। 
বিএনপি জোট ভোটের দিন ব্যাপকভাবে মাঠে নেমে ভোটকেন্দ্রের নিয়ন্ত্রণ নিয়ে নেয় কি না, এ আশঙ্কা থেকেই মূলত অস্বস্তি। 
এ জন্য শেষ সময়ে চাপে পড়ে বিএনপি ভোট বর্জনের ঘোষণা দিলে স্বস্তি পাবে আওয়ামী লীগ।
দলীয় সূত্র বলছে, বিএনপি জোটকে চাপে রেখে নির্বাচনে আনা এবং ভোটের মাঠে নামতে না দেওয়ার পরিকল্পনা আগেই করা হয়েছিল। 
সেনাবাহিনী নামার পর পরিস্থিতি পাল্টে যেতে পারে বলে বিএনপির যে আশা ছিল, সেটাও হয়নি। 
এ অবস্থায় বিএনপি ও ঐক্যফ্রন্ট বর্জনের ঘোষণা দিতে পারে, এমন প্রচারণা চলছে দুদিন ধরে। 
বিরোধীদের ভোট বর্জনের সম্ভাবনা মাথায় রেখেই আওয়ামী লীগ সমঝোতার বাইরেও মহাজোটের শরিকদের নিজ নিজ দলীয় প্রতীকে প্রার্থী দিতে উৎসাহ দিয়েছে। 
মহাজোটের প্রধান শরিক এইচ এম এরশাদের জাতীয় পার্টিকে (জাপা) ২৬টি আসন দেয় আওয়ামী লীগ।
১৪ দল ও মহাজোটের যেসব শরিক কোনো আসন পায়নি, তারাও নিজেদের মতো করে কিছু প্রার্থী দিয়ে রেখেছে। 
এখন বিএনপিসহ অন্য বিরোধী দলগুলো ভোট বর্জন করলেও ব্যালটে তাদের প্রতীক থাকবে।
 ফলে আনুষ্ঠানিকভাবে তারা নির্বাচনে অংশ নিয়েছে বলেই গণ্য হবে। 
আওয়ামী লীগের দায়িত্বশীল সূত্র বলছে, আগামী নির্বাচনে আওয়ামী লীগ হেরে যেতে পারে—এমন বার্তা যাতে ভোটের মাঠে না যায়, এটা নিশ্চিত করতে শুরু থেকেই সতর্ক ছিলেন দলটির নীতিনির্ধারকেরা। 
এ জন্য প্রচারের প্রথম দিন থেকেই সর্বত্র নিয়ন্ত্রণ ধরে রাখার চেষ্টা করছে সরকারি দল। 
বিএনপি যাতে মাঠে নামতে না পারে, সে জন্য শক্তি প্রয়োগ ও প্রশাসনিক চাপ অব্যাহত রাখা হয়।
 আওয়ামী লীগের একজন দায়িত্বশীল নেতা নাম প্রকাশ না করার শর্তে প্রথম আলোকে বলেন, আওয়ামী লীগই ক্ষমতায় আসছে—মানুষের মধ্যে এমন ধারণা তাঁরা দিতে পেরেছেন। 
এখন নানা মহলে আলোচনার বিষয় হয়ে উঠেছে, আওয়ামী লীগ কটি আসন পাচ্ছে আর বিরোধীদের ভাগে কয়টা পড়ছে। 
ওই সূত্রটি জানায়, এমন সম্ভাবনা মাথায় রেখেই প্রতিদ্বন্দ্বিতা দেখানোর জন্য সমঝোতার বাইরেও এইচ এম এরশাদের জাতীয় পার্টি (জাপা) ও মহাজোটের অন্য শরিকদের নিজ নিজ প্রতীকে প্রার্থী দেওয়ার বিষয়ে অমত করেনি আওয়ামী লীগ।
এ প্রসঙ্গে আওয়ামী লীগের সাধারণ সম্পাদক ওবায়দুল কাদের ১৩ ডিসেম্বর সাংবাদিকদের বলেছিলেন, মহাজোট থেকে জাতীয় পার্টি, ১৪ দল, বিকল্পধারার মধ্যে আসন ভাগাভাগি হলেও তার বাইরে অন্য দলগুলোর নিজ নিজ প্রতীক নিয়ে ভোট করায় আওয়ামী লীগের আপত্তি নেই। 

