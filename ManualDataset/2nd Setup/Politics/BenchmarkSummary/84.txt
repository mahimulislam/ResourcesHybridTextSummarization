নিকট-অতীতের নজির ধরলে এবারই সবচেয়ে কম মন্ত্রী-সাংসদ আওয়ামী লীগের মনোনয়ন থেকে বাদ পড়েছেন।
 ক্রীড়া উপমন্ত্রী আরিফ খান জয় ছাড়া মন্ত্রিসভার আর কেউ বাদ পড়ছেন না। 
তবে আওয়ামী লীগের জ্যেষ্ঠ নেতারা প্রায় সবাই আছেন।
গতকাল রোববার আওয়ামী লীগ ২৩০টি আসনে দলীয় নেতাদের মধ্যে মনোনয়নের চিঠি দেওয়া শুরু করে। 
তবে আনুষ্ঠানিকভাবে কোনো তালিকা প্রকাশ করেনি। এ পর্যন্ত যে তালিকা পাওয়া গেছে, তাতে কমবেশি ৩৮ জন সাংসদ বাদ পড়ছেন বলে জানা গেছে। 
প্রধানমন্ত্রী শেখ হাসিনাসহ বর্তমান মন্ত্রিসভার সদস্য ৫৪ জন। 
এর মধ্যে আমির হোসেন আমু, তোফায়েল আহমেদ, মতিয়া চৌধুরী, মোহাম্মদ নাসিম, সৈয়দ আশরাফুল ইসলাম, খন্দকার মোশাররফ হোসেন, ওবায়দুল কাদের, আসাদুজ্জামান খান, নুরুল ইসলাম নাহিদ, আ হ ম মুস্তফা কামাল, আসাদুজ্জামান নূরসহ জ্যেষ্ঠ ও গুরুত্বপূর্ণ মন্ত্রীরা মনোনয়ন পেয়েছেন। ১৪ দল ও জাতীয় পার্টির জ্যেষ্ঠ মন্ত্রীরাও জোটের মনোনয়ন পাচ্ছেন বলে জানা গেছে।
মনোনয়ন তালিকা বিশ্লেষণ করে দেখা গেছে, দলীয় নেতা হত্যার মামলায় কারাগারে থাকা টাঙ্গাইলের বিতর্কিত সাংসদ আমানুর রহমান খানের (রানা) আসনে তাঁর বাবা আতাউর রহমান খান মনোনয়ন পেয়েছেন। 
মাদক ব্যবসায় সংশ্লিষ্টতার অভিযোগ ছিল কক্সবাজারের সাংসদ আবদুর রহমান বদির বিরুদ্ধে। 
এবার এ আসনে মনোনয়ন পেয়েছেন তাঁর স্ত্রী শাহীনা আক্তার চৌধুরী।
এর বাইরে আলোচিত বাদ পড়া নেতাদের মধ্যে রয়েছেন আওয়ামী লীগের যুগ্ম সাধারণ সম্পাদক জাহাঙ্গীর কবির নানক ও আবদুর রহমান, সাংগঠনিক সম্পাদক আ ফ ম বাহাউদ্দিন নাছিম ও বি এম মোজাম্মেল হক, সাবেক ডেপুটি স্পিকার শওকত আলী, সাবেক প্রতিমন্ত্রী আ খ ম জাহাঙ্গীর হোসাইন, সাবেক মন্ত্রী রেজাউল করিম হীরা, সাবেক প্রতিমন্ত্রী মাহবুবুর রহমান প্রমুখ। অর্থমন্ত্রী আবুল মাল আবদুল মুহিত রাজনীতি থেকে অবসরের ঘোষণা দেওয়ায় তাঁর নাম না থাকাকে বাদ পড়া হিসেবে বিবেচনা করছেন না দলের নেতারা।
বড় কিছু নাম বাদ পড়েছে
 আওয়ামী লীগের দায়িত্বশীল সূত্র বলছে, নানকের বাদ পড়ার কারণ সম্পর্কে দলে নানা ধরনের আলোচনা আছে। 
আবদুর রহমান, বাহাউদ্দিন নাছিম ও মোজাম্মেল হকের বাদ পড়ার পেছনে দলীয় কোন্দলই মূল কারণ। 
অর্থমন্ত্রী আবুল মাল আবদুল মুহিত রাজনীতি থেকে অবসরের ঘোষণা দিয়েছেন বেশ কয়েকবারই। 
এবার তিনি দলের মনোনয়ন ফরম সংগ্রহ করেছিলেন অনেকটা আনুষ্ঠানিকতা হিসেবে। 
 তাঁর ভাইকেই মনোনয়ন দেওয়া হয়েছে। 
তবে আওয়ামী লীগের মনোনয়নে সবচেয়ে আলোচিত ঘটনার একটি সাবেক বস্ত্র প্রতিমন্ত্রী আ খ ম জাহাঙ্গীর হোসাইনের বাদ পড়া। 
জোট-মহাজোটের কারণে কপাল পুড়তে পারে
ফরিদপুর-২ আসনে দলের জ্যেষ্ঠ নেতা ও জাতীয় সংসদের উপনেতা সাজেদা চৌধুরী পাঁচবারের সাংসদ। 
তাঁকে এবারও দলের মনোনয়ন দেওয়া হয়েছে। 
তবে এ আসনে জাকের পার্টির চেয়ারম্যান মোস্তফা আমির ফয়সাল নির্বাচন করতে পারেন। 
এ ক্ষেত্রে সাজেদা চৌধুরী বাদ পড়বেন। 
পটুয়াখালী-১ আসনে সাবেক ধর্ম প্রতিমন্ত্রী শাজাহান মিয়াকে মনোনয়নের চিঠি দেওয়া হয়েছে। 
নীলফামারী-১ আসন থেকে মনোনয়নের চিঠি পেয়েছেন বর্তমান সাংসদ আফতাব উদ্দিন সরকার। 
তবে শেষ পর্যন্ত তিনি থাকবেন কি না, এই আলোচনা আছে। 
কারণ, একই আসন থেকে নির্বাচন করতে আগ্রহী বাংলাদেশ ন্যাপের চেয়ারম্যান জেবেল রহমান গানি। 
আলোচনায় এসেও ব্যর্থ
জাতীয় পার্টির চেয়ারম্যান এইচ এম এরশাদ নারায়ণগঞ্জ-১ আসন থেকে মনোনয়নপত্র সংগ্রহ করেছিলেন। 
তবে শেষ পর্যন্ত এ আসনে আওয়ামী লীগের বর্তমান সাংসদ গোলাম দস্তগীর গাজীই মনোনয়ন পাচ্ছেন।
আওয়ামী লীগের মনোনয়ন বোর্ড সূত্র জানায়, এরশাদ ঢাকা-১৭ ও নারায়ণগঞ্জ-১ দুটি আসনই চেয়েছিলেন। 
কিন্তু আওয়ামী লীগ থেকে তাঁকে যেকোনো একটি বেছে নেওয়ার পরামর্শ দেওয়া হয়। 
দস্তগীরের মনোনয়ন থেকে ধারণা করা যাচ্ছে, এরশাদ নারায়ণগঞ্জ-১ আসন থেকে পিছু হটেছেন।
সাবেক নির্বাচন কমিশনার ছহুল হুসাইনও সিলেট-১ আসন থেকে আওয়ামী লীগের ফরম সংগ্রহ করে আলোচনায় ছিলেন। 
কিন্তু এখানে অর্থমন্ত্রীর ভাই আবদুল মোমেন মনোনয়ন পেয়েছেন।
ফেনী-১ আসনে মনোনয়ন পেতে তৎপর ছিলেন প্রধানমন্ত্রী শেখ হাসিনার সাবেক সহকারী একান্ত সচিব (এপিএস) আলাউদ্দিন আহমেদ (নাসিম)।
 তবে তাঁকে মনোনয়ন দেওয়া হচ্ছে না বলে জানা গেছে।
 এখানে বর্তমান সাংসদ জাসদের সাধারণ সম্পাদক শিরীন আখতার জোটের প্রার্থী হিসেবে মনোনয়ন পেতে পারেন।
কুমিল্লা-৭ আসনে দলীয় মনোনয়ন ফরম কিনেছিলেন বঙ্গবন্ধু মেডিকেল বিশ্ববিদ্যালয়ের সাবেক উপাচার্য প্রাণ গোপাল দত্ত।
 তিনিও শেষ পর্যন্ত মনোনয়ন পাননি। 
আগের সাংসদ আলী আশরাফই মনোনয়নের চিঠি পেয়েছেন।
অ্যাটর্নি জেনারেল মাহবুবে আলম মুন্সিগঞ্জ-২ আসন থেকে মনোনয়ন ফরম সংগ্রহ করেছিলেন। 
কিন্তু এ আসনে বর্তমান সাংসদ সাগুফতা ইয়াসমিনকেই রেখে দেওয়া হয়েছে।
ঢাকা-১৬ আসন থেকে আওয়ামী লীগের প্রার্থী হতে মনোনয়ন ফরম সংগ্রহ করেছিলেন দুদকের কৌঁসুলি (পিপি) মোশাররফ হোসেন কাজল। 
 কিন্তু মনোনয়ন পাচ্ছেন বর্তমান সাংসদ ইলিয়াস উদ্দিন মোল্লাহ।
একই আসনে একাধিক নামকিশোরগঞ্জ-১ আসনের বর্তমান সাংসদ জনপ্রশাসনমন্ত্রী ও আওয়ামী লীগের সাবেক সাধারণ সম্পাদক সৈয়দ আশরাফুল ইসলাম। 
গতকাল বিতরণ করা মনোনয়নের চিঠিতে দেখা গেছে, এ আসনে সৈয়দ আশরাফের সঙ্গে মশিউর রহমান নামের আরেকজনের নাম জুড়ে দেওয়া হয়েছে। 
