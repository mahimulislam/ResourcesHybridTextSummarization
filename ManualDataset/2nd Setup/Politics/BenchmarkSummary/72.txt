বাছাইয়ে সারা দেশে ৭৮৬ জনের মনোনয়নপত্র বাতিল হয়েছে। 
বাদ পড়াদের বড় অংশই বিএনপির। 
বাদ পড়া প্রার্থীরা আজ থেকে ৫ ডিসেম্বর পর্যন্ত নির্বাচন কমিশনে আপিল করতে পারবেন।
এদিকে আওয়ামী লীগের কোনো প্রার্থীর মনোনয়নপত্র বাতিল হওয়ার খবর পাওয়া যায়নি। 
তবে আওয়ামী লীগের মনোনয়ন না পেয়ে স্বতন্ত্র প্রার্থী (বিদ্রোহী) হিসেবে যাঁরা মনোনয়নপত্র জমা দিয়েছেন, তাঁদের অনেকের মনোনয়নপত্র বাতিল হয়েছে।
এবার সারা দেশে ৩৯টি রাজনৈতিক দল ও স্বতন্ত্র প্রার্থীদের মোট ৩ হাজার ৬৫টি মনোনয়নপত্র জমা পড়েছিল। 
গতকাল সারা দেশে রিটার্নিং কর্মকর্তারা মনোনয়নপত্র বাছাই করেন। 
বাছাইয়ে ২ হাজার ২৭৯ জন প্রার্থীর মনোনয়নপত্র বৈধ বলে বিবেচিত হয়। 
বাছাইয়ে বাদ পড়েছেন ২৫ দশমিক ৬৪ শতাংশ প্রার্থী। 
২০০৮ সালের নির্বাচনে বাছাইয়ে ২২ দশমিক ৬৪ শতাংশ প্রার্থীর মনোনয়নপত্র বাতিল হয়েছিল। 
মনোনয়নপত্র বাতিল হওয়ার কারণ বিশ্লেষণ করে দেখা যায়, খেলাপি ঋণ ও আদালতে সাজার বাইরে প্রার্থীর সই না থাকা, দলীয় প্রত্যয়নপত্র ছাড়া দলের নাম ব্যবহার করা, হলফনামায় তথ্য গোপন করা, সরকারি সেবার বিলখেলাপি হওয়াসহ বিভিন্ন কারণে অনেকের মনোনয়ন বাতিল হয়েছে।
উপজেলা, পৌরসভাসহ স্থানীয় সরকারের নির্বাচিত জনপ্রতিনিধিদের মধ্যে যাঁরা পদে থেকে মনোনয়নপত্র জমা দিয়েছিলেন, তাঁদের প্রায় সবার মনোনয়নপত্র বাতিল হয়েছে। 
আইন অনুযায়ী, লাভজনক পদে থেকে নির্বাচন করা যায় না। 
তবে স্থানীয় সরকারের পদগুলো লাভজনক কিনা বা সংসদ নির্বাচন করতে হলে আগে পদত্যাগ করতে হবে কি না, তা নিয়ে বিতর্ক আছে।
ইসির সিদ্ধান্তও মনঃপুত না হলে সংক্ষুব্ধ ব্যক্তি উচ্চ আদালতে যাওয়ার সুযোগ পাবেন। 
 ইসি ৬,৭ ও ৮ ডিসেম্বর আপিলগুলোর শুনানি করে রায় দেবে।
প্রথম আলোর প্রতিনিধিদের পাঠানো তথ্য বিশ্লেষণ করে দেখা যায়, দলওয়ারি হিসেবে বেশি বাদ পড়েছেন বিএনপির প্রার্থীরা। 
দলটির চেয়ারপারসন খালেদা জিয়াসহ বেশ কয়েকজন সাবেক মন্ত্রী ও জ্যেষ্ঠ অনেক নেতা বাছাইয়ে বাদ পড়েছেন।
সংবিধান অনুযায়ী নৈতিক স্খলনজনিত ফৌজদারি অপরাধে দোষী সাব্যস্ত হয়ে ন্যূনতম দুই বছর কারাদণ্ডে দণ্ডিত ব্যক্তি নির্বাচনের যোগ্য নন। 
দণ্ডিত ব্যক্তি সাজা শেষ হওয়ার পাঁচ বছর পরে নির্বাচন করতে পারেন। 
বিএনপির চেয়ারপারসন খালেদা জিয়া দুর্নীতির দুটি মামলায় দণ্ডিত।
 ফেনী-১, বগুড়া-৬ ও ৭ আসনে কারাবন্দী খালেদা জিয়ার পক্ষে মনোনয়নপত্র জমা দেওয়া হয়েছিল। 
তিনটি আসনেই তাঁর মনোনয়নপত্র বাতিল হয়েছে।
সুশাসনের জন্য নাগরিকের (সুজন) সম্পাদক বদিউল আলম মজুমদার প্রথম আলোকে বলেন, অযোগ্যরা বাছাইয়ে বাদ পড়বেন, এটাই স্বাভাবিক। 

